42

6

AN tINFHILLEADH

6.1	Infhilleadh a thugtar ar na hathruithe a ghabhann foircinn focal chun feidhmeanna
éagsúla na bhfocal a thaispeáint: fear, fir; mór, móire; buail, buailigí.

6.2	Caolú: Sa teanga labhartha is minic a dhéantar consain chaola de chonsain leathana i
ndeireadh focal, agus uaireanta ina lár, le linn na focail a infhilleadh. Caolú a thugtar ar an
athrú sin. Sa teanga scríofa cuirtear an t-athrú in iúl trí athrú gutaí roimh an gconsan
caolaithe. Léiríonn an tábla seo a leanas na príomhathruithe a dhéantar sna gutaí de bharr
chaolú na gconsan.

roimh chaolú	-ea-	-ea-	-éa-	-ia-	-ia-	-ío-	-io-	-iu-
arna gcaolú	-i-	-ei-	-éi-	-éi-	-iai-	-í-	-i-	-i-
gan chaolú	fear	each	éan	iasc	rian	íol	fionn	fliuch
caolaithe	fir	eich	éin	éisc	riain	íl	finn	fliche

Sna cásanna eile is iondúil nach ndéantar d'athrú ar na gutaí ach i a chur isteach roimh an
gconsan atá le caolú. Tá na cásanna is tábhachtaí sa chéad tábla eile.

gan chaolú	at	dán	aer	aol	ceol	óg	bun	uan	úr
caolaithe	ait	dáin	aeir	aoil	ceoil	óig	buin	uain	úir

6.3	Leathnú: Próisis chontrártha is ea leathnú agus caolú. Na hathruithe gutaí a ghabhann le
caolú is iad a ghabhann le leathnú de ghnáth ach san ord contrártha. Léiríonn an chéad tábla
eile na príomhathruithe.

roimh leathnú	-ei-	-éi-	-i-	-í-	-ui-	-ui-
arna leathnú	-ea-	-éa-	-ea-	-ío-	-u-	-o-
gan leathnú	greim	tincéir	mil	feadaíl	cuir	fuil
leathnaithe	greama	tincéara	meala	feadaíola	cur	fola

Sna cásanna eile is iondúil nach ndéantar d'athrú ar na gutaí ach i a ligean ar lár roimh an
gconsan atá le leathnú.