43

buachaill	cóir	fearúil	grósaeir	siúil	troid
buachalla	córa	fearúla	grósaera	siúlaim	troda

Eisceacht: roinn, ranna.

Uaireanta déantar athrú gutaí san infhilleadh gan caolú ná leathnú a bheith i gceist: crios, creasa; fios, feasa.

6.4	Coimriú: Is é rud é coimriú an litir ghutach nó na litreacha gutacha atá idir dhá chonsan
a ligean ar lár san infhilleadh: imir, imrím; saibhir, saibhre; leathan, leathnú.

Is minic caolú nó leathnú ag gabháil leis an gcoimriú: coinneal, coinnle; cathair, cathrach;
domhain, doimhne.

6.5	Téarmaí is ea "inscne," "uimhir," "pearsa," "tuiseal," "díochlaonadh" a bhaineann le

foirmeacha focal i gcónaí nó de ghnáth.

6.6	Inscne: An t-ainmfhocal, an t-alt, an forainm pearsanta, an forainm réamhfhoclach

agus an aidiacht, sin iad na ranna cainte a ngabhann inscne leo. Ní hionann inscne agus
gnéas. Le nithe beo (daoine, ainmhithe, plandaí) a bhaineann gnéas, ach is focail a bhíonn i
gceist nuair a thráchtar ar inscne. Tá dhá inscne sa Ghaeilge, baininscne agus firinscne. De
ghnáth freagraíonn focal firinscneach do rud fireann, agus focal baininscneach do rud
baineann, ach ní i gcónaí é. Focal firinscneach is ea cailín agus focal baininscneach stail;
agus tá na mílte focal firinscneach agus baininscneach ann mar ainmneacha ar rudaí gan
ghnéas mar cloch, cosán, sonas, eagla.

6.7	Uimhir: An t-ainmfhocal, foirm tháite an bhriathair, an t-alt, an forainm pearsanta,

an forainm réamhfhoclach agus an aidiacht, sin iad na focail a ngabhann uimhir leo. Tá dhá
uimhir sa Ghaeilge, an uimhir uatha (an t-uatha) agus an uimhir iolra (an t-iolra). An
uimhir uatha a úsáidtear nuair atá rud amháin i gceist; an t-uatha nó an t-iolra, de réir dhálaí
na habairte, nuair atá níos mó i gceist.

6.8	Pearsa: Foirm tháite an bhriathair, an forainm pearsanta, an forainm réamhfhoclach

agus an aidiacht shealbhach atá i gceist anseo. Tá trí phearsa ann. Don chainteoir a thagraíonn
an chéad phearsa, don mhuintir a labhraítear leo a thagraíonn an dara pearsa. An tríú
pearsa den fhocal a úsáidtear i ngach cás eile. Freagraíonn tuiseal gairmeach an ainmfhocail
don dara pearsa, agus na tuisil eile don tríú pearsa de ghnáth.

Uaireanta tá brí ghinearálta leis an dara pearsa: ba dhóigh leat (= le duine) go bhfuil báisteach air.