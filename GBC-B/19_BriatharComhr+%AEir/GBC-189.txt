189

15.27 Ní athraítear an aimsir, de ghnáth, i gcás fírinne uilí: dúirt an sagart go bhfuil Dia
sna flaithis; ní raibh a fhios aige gurb ionann anois céad pingin agus punt.

15.28 Tá feidhm na haimsire stairiúla caillte ar fad sa fhrása b'fhéidir más am láithreach nó
gnáthláithreach atá i gceist: b'fhéidir go bhfuil (mbíonn, dtuigeann).

Ach sa chlaoninsint: dúirt sé go mb'fhéidir go raibh, etc.

FOIRMEACHA NEAMHPHEARSANTA

15.29 Is iad na saorbhriathra na foirmeacha neamhphearsanta is
coitianta. Úsáidtear iad nuair nach mian nó nach gá nó nach féidir an gníomhaí a lua.

15.30 Is minic a fhreagraíonn an saorbhriathar aistreach don fhaí chéasta atá i dteangacha
eile: go ndéantar do thoil; deisíodh an rothar; osclaítear an doras in ainm an rí.

15.31 Úsáidtear an saorbhriathar neamhaistreach freisin: táthar chugat; thángthas suas leo;
is ann a chuathas (rachfaí, théití, etc.).

15.32 Uaireanta bíonn an gníomhaí soiléir cé nach luaitear é: "Tháinig mé, a rí," arsa Mac
Conglinne, "chun a fhiafraí conas atáthar inniu"
"Dar mo bhriathar," arsa Cathal (an rí), "ní rabhthas riamh níos measa agus ní bheifear go
brách."

Is féidir freagra díreach a sheachaint leis an saorbhriathar.
"Beidh tú ag teacht go dtí an misean, a Mhártain."
"Ó beifear ann, a Athair. Beifear ann."

Féach freisin d'ionsaigh siad an leoraí agus maraíodh beirt de na saighdiúirí. (Níl sé ráite go
díreach gurbh iad an lucht ionsaithe a rinne an marú.)

15.33 Úsáidtear an saorbhriathar mar leagan malartach ar leagan athbhríoch de shaghas tá
siad á mbualadh (18.39) chun athbhrí a sheachaint: táthar á mbualadh.