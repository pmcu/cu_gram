186

15.18 Nuair atá brí dhiúltach ag an gclásal aidhme is féidir an coinníollach a úsáid. Is é is
gnách ar lorg le heagla (ar eagla) go, ar fhaitíos go, gan fhios nach: éirigh as ar fhaitíos go
gcloisfí thú; seachain le heagla go n-ionsódh an tarbh thú; ná gabh amach rófhada gan fhios
nach titim le faill a dhéanfá.

15.19 Úsáidtear an coinníollach uaireanta in ionad an fhoshuitigh i gclásail dheimhneacha
aidhme: guigh orm ionas go bhfaighinn (go bhfaighe mé) na grásta is cuí.

15.20 Úsáidtear an foshuiteach caite nó an coinníollach ar lorg dá, mura i gcéadbheart iata:
dá dtéinn (rachainn) ann inné (anois, amárach) gheobhainn an t-ór; mura dtéinn
(rachainn) rachfása.

Is é an coinníollach amháin is gnách i gcéadbheart iata ar lorg aon chónaisc eile: ar acht (ar shéala, ar chuntar) go (nach)
gceannóinn é; ach go gceannóinn é.

15.21 Úsáidtear an foshuiteach caite nó an coinníollach nuair is aimsir stairiúil atá sa
phríomhchlásal ar lorg go, nó go, sula, i gclásail aidhme: d'fhan (d'fhanadh, d'fhanfadh) sé ag
baile go dtéadh (rachadh) an Fhéile Bríde amach; tháinig (thagadh, thiocfadh) sí isteach
sula bhfeictí (bhfeicfí) í.

Ní gnách an foshuiteach a úsáid ar lorg aon chónaisc eile, ar shlí go (nach), chun go (nach), etc.: sheas sé ar shlí go
bhféadfadh sé an troid a fheiceáil; tabhair chuige an leabhar i dtreo go léifidh sé é.

Níl aidhm i gceist san abairt rug sé ar an tseanbhean gur chuir sé ina suí sa chúinne í, agus tá an aimsir chéanna sa dá
chlásal.

15.22 Agus úsáidtear an foshuiteach caite nó an coinníollach nuair is aimsir stairiúil atá sa
phríomhchlásal ar lorg go, nó go, sula, ach a, má tá aon choincheap eile le cois ama i gceist a
dhéanfadh an gníomhú hipitéiseach ar dhóigh éigin: bhí caoga nóiméad le feitheamh ag Úna
go (sula) dtagadh (dtiocfadh) an traein.

Leath-chlaoninsint atá san abairt sin thuas. Táthar ag breathnú an cháis trí aigne Úna, agus gan a fhios aici san am go
mbeadh an traein ann go cinnte i gceann an chaoga nóiméad sin.