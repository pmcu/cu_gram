193

15.45 Úsáidtear an briathar bí thar ceann ordaitheach na copaile mar nach bhfuil a leithéid
d'fhoirm ann: bí i do pháiste maith.

15.46 Ní féidir ainmfhocal a fhaisniú le hainmfhocal eile, nó a chothrom, ar lorg an
bhriathair bí. Os a choinne sin féadann ainmfhocal nó a chothrom teacht go díreach ar lorg
ainmní an bhriathair bí
- mar chomhlánú ar an mbriathar: tá Úna bliain d'aois; an bhfuil sí an méid sin? bhí
an mála trí chloch meáchain; tá sé ceathrú chun a dó
- i gcomhaisnéis leis an ainmní: tá sibh scata mór ann
- mar dhobhriathar: tá sé rud beag fuar.

15.47	Na comhaimsirí
Feidhmíonn an briathar bí mar bhriathar cúnta in éineacht le hainm briathartha briathair eile
nó lena aidiacht bhriathartha chun comhaimsirí an bhriathair eile a chumadh: tá Seán ag (tar
éis, ar tí) éirí; tá an siopa le díol (ar oscailt, á dhathú); tá Seán éirithe.

15.48 An focal réamhrá
Bíonn an briathar bí ina fhocal réamhrá
- i bhfreagraí ar cheisteanna dar tús cad, cé, etc:
Cé atá ann? Tá, Séamas.
Cad a dúirt sé? Tá, go bhfuil eagla air.
- i míniú ar lorg mar: tá seacht sacraimint ann, mar atá, baiste, cóineartú, etc.; thug
sé triúr leis, mar a bhí, Peadar, Séamas agus Eoin
- i bhfrásaí dobhriathartha áirithe: rinneadh an droichead tá bliain ó shin ann.

15.49 Leaganacha neamhphearsanta
tá agat; bhí leis; tá buaite ort; tá teipthe orthu.

COMHRÉIR AN BHRIATHAIR DÉAN