82

9.19 Tá ainmfhocal ina ainmfhocal cinnte nuair is do dhuine (rud) áirithe a thagraíonn sé.

Is iondúil gur ainmfhocail chinnte iad seo a leanas
- ainmfhocal atá á cháiliú ag an alt: an fear; don chapall; an chéad rí
- ainm dílis a thagraíonn do dhuine áirithe nó do rud áirithe nó d'áit áirithe: d'éist

Tomás; sin Gaillimh; an Iodh Morainn; in ifreann; ar neamh
- ainmfhocal atá á cháiliú ag aidiacht shealbhach: mo mhac
- ainmfhocal atá á cháiliú ag gach: gach lá
- ainmfhocal sa ghairmeach: a bhean
- ainmfhocal atá á cháiliú ag maoluimhir atá ag feidhmiú mar orduimhir: cuid
a trí
- ainmfhocal atá á cháiliú ag ainmfhocal ginideach cinnte: hata an fhir; muintir an
Longfoirt; bean mo mhic; scéal gach duine; brí riail a trí; deamhain ifrinn.

Is gnách gurb éiginnte an t-ainmfhocal in aon chás eile.

9.20 Cé gur ceannlitir an túslitir in ainmneacha teangacha, náisiúntachtaí, laethanta,
míonna agus féilte, ní gá iad a bheith ina n-ainmfhocail chinnte, ach is féidir a gcinntiú ar
cheann ar bith de na dóigheanna atá luaite thuas: tháinig Nollaig eile (éiginnte); an Nollaig
ba mheasa den iomlán (cinnte); tá Gaeilge mhaith aige (éiginnte); Gaeilge Chois Fharraige
(cinnte); Spáinneach ba ea é (éiginnte); an chéad Spáinneach a bhuail riamh liom (cinnte).

9.21 Nuair is d'ainm duine nó áite, agus nach don duine é féin ná don áit, a thagraíonn
ainm dílis, ní gá é a bheith cinnte: Séamas is ainm dó; [Is] Éire ainm na tíre seo; Micheál is
ea é mar Micheál is ea a athair; is Caisleán Nua é sin fosta.

Agus is féidir focail den sórt sin a chinntiú mar a chinnteofaí ainm coitianta: d'fhéad tú a
fhágáil ina Jack nuair a bhí sé ina Jack (tagairt d'ainm madra a athraíodh).

Féach mar a úsáidtear ainm duine san abairt: ní fhaca mé i do Tharlach riamh tú go dtí

anois.