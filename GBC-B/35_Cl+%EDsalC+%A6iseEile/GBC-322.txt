322

31

CLÁSAIL CHÚISE & CLÁSAIL IMTHOISCEACHA & CLÁSAIL IARMHARTACHA
AN CLÁSAL CÚISE

31.1 Clásal cúise a thugtar ar chlásal dobhriathartha a insíonn an chúis atá leis an
ngníomhú a léirítear san uaschlásal. Seo na príomhshaghsanna
- clásal dar múnla a rá (ar an ábhar, as ucht, cionn is, de bharr, de bhrí, faoi rá is,
mar gheall air, siocair, toisc) + fochlásal ráiteasach: bhí fearg air a rá (ar an ábhar, etc.) go
ndearnadh magadh faoi; bhí sé ar buile a rá (ar an ábhar, etc.) nár mhol mé é.

Is féidir frása ainm bhriathartha a chur in áit an chlásail chúise go minic: bhí fearg air as ucht (cionn is,
de bharr, de dheasca, siocair, toisc) daoine a bheith ag magadh faoi.

Frásaí cúise coitianta is ea ar an ábhar sin; dá bharr [sin]; dá dheasca [sin]; mar gheall air [sin]; as a
shiocair sin; mar sin de; uime sin.
- clásail dar tús arae, mar, nó, óir: ní raibh sé sa siopa arae (mar, nó, óir) bhí an
fliú air; fanfaidh mé anseo arae (mar, nó, óir) nílim ar fónamh; chuaigh sé isteach agus mar
(óir) nach bhfaca sé aon duine tháinig sé amach arís; dúirt Gearóid nach rachadh sé ar scoil
arae (mar, nó, óir) go raibh sé tinn; thug an damhán alla cuireadh don chuileog teacht
isteach ina pharlús arae (mar, nó, óir) go raibh féasta ullamh aige ann di.

Is minic arae, mar, nó, óir scartha óna gclásal: d'fhág sé an tír arae nuair a fuair an t-athair bás, níorbh
fhiú leis fanacht abhus.
- clásail dar tús ó agus dar críoch foirm príomhchlásail ráiteasaigh dhearfaigh: ba
chóir duit géilleadh dó ó ba é do chaptaen é; ó tá sé anseo fanadh sé anseo; bhí mé ann ó
dúirt tú é (= ó dúirt tú go raibh mé ann, admhaím go raibh).
- clásail dar tús ó agus dar críoch fochlásal ráiteasach (nó coibhneasta) diúltach: ní
féidir dom ann dul ó nach bhfuil aon airgead agam.

Más mian treise a chur le dearfacht nó le diúltacht an chlásail úsáidtear leaganacha mar iad seo: ba
cheart duit dul ós rud é go ndúirt tú go rachfá; éirímis as ó tharla nach bhfuil tú sásta dul ar aghaidh.