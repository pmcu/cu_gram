20

2

TÉARMAÍ GRAMADAÍ

2.1 Na Ranna Cainte

Is gnách ocht bpríomhroinn a dhéanamh ar fhocail de réir a bhfeidhme.

- ainmfhocal (ainm): focal a léiríonn duine nó rud nó áit nó idé: fear; Seán; cat;
bord; Éire; cúigear; sonas.

Tugtar cothrom ainmfhocail ar fhorainm, ar aidiacht shealbhach, ar chlásal ainmfhoclach
agus ar fhrása ainmfhoclach, mar go ndéanann siad gnó ainmfhocail.

- briathar: focal a dhéanann faisniú, is é sin, a thugann eolas faoi rud. Formhór na
mbriathra léiríonn siad gníomh: buaileann. Cuid eile a léiríonn staid: bí; athrú staide: d'éirigh
sé láidir; deireadh gnímh: stadaim; mothú: cloisim; mian: teastaíonn uaim; etc. Briathar
faisnéiseach a thugtar ar a leithéidí.

Tugtar an chopail ar an mbriathar is mar déanann sé an ceangal nó an chopail is
bunúsaí ar bith idir fhocail: is bó í.

Briathar cúnta a thugtar ar bhriathar a chuidíonn le hainm briathartha briathair
eile nó lena aidiacht bhriathartha chun comhaimsirí, etc., an bhriathair eile sin a chumadh: tá
sé tar éis éirí; ná déan é a ghortú.

Cibé feidhm atá ag an mbriathar (gníomh, staid, etc.) is gnách sa leabhar seo, ar mhaithe le héascaíocht, gníomhú an
bhriathair a thabhairt uirthi.

- forainm: focal a úsáidtear thar ceann ainmfhocail: sé; í; cé; cad. Is forainm sa
ghinideach an aidiacht shealbhach: mo; do; etc.

- aidiacht: focal a cháilíonn ainmfhocal nó forainm: fear mór; tá sé fuar. Tugtar
an t-alt ar an aidiacht an. Tugtar cothrom aidiachta ar chlásal aidiachtach agus ar fhrása
aidiachtach mar go ndéanann siad gnó aidiachta. Is aidiacht fhaisnéiseach aidiacht atá ag
cáiliú an ainmní mar fhaisnéis nó mar chuid den fhaisnéis: nach deas é; tá sé fuar. Is
aidiacht aitreabúideach aidiacht a cháilíonn ainmfhocal go díreach: sin leabhar deas;
briseadh gloine eile.

- dobhriathar: focal nó grúpa focal a cháilíonn focal eile nach ainmfhocal ná
forainm: rith síos; níl sé sách clúdaithe agam.

- cónasc: focal nó grúpa focal a naisceann le chéile dhá chlásal nó a gcothrom, nó
dhá fhocal nó dhá fhrása atá ar aon fheidhm: éirigh agus siúil; Peadar nó Pól; fanacht anseo
ach bheith ciúin.