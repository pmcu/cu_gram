22

- aistreach agus neamhaistreach: focal a bhféadfadh cuspóir gabháil leis, cibé
acu atá an cuspóir luaite nó nach bhfuil, tá sé aistreach: abair amhrán; canann sé go maith;
amhrán a rá; tá an t-amhrán ráite aige.	Briathar (ainm briathartha, aidiacht bhriathartha)
nach féidir cuspóir a chur leis tá sé neamhaistreach: tagaim; teacht; tagtha.
- clásal: abairt atá nasctha le habairt eile: d'imigh Seosamh ach d'fhan Ciarán;
éirigh agus siúil.
Uaireanta bíonn frása nó ainm briathartha cothrom le clásal maidir le feidhm.
- cuspóir: má dhéantar gníomhú ar dhuine (rud) éigin, tugtar an cuspóir ar an
ainmfhocal (nó ar a chothrom) a sheasann don duine (rud) sin. Gabhann cuspóir le mórán
briathra, ainmneacha briathartha agus aidiachtaí briathartha: cheannóinn bád; is fearr bád a
cheannach; tá bád ceannaithe agam.
- an fhaisnéis: foca(i)l a léiríonn an t-eolas a thugtar (a shéantar, a lorgaítear)
faoin ábhar cainte. An briathar an chuid is tábhachtaí den fhaisnéis go hiondúil. Ní gnách an
chopail a áireamh mar chuid den fhaisnéis, áfach: chodail an leanbh; léigh Máirín an
leabhar; is mise an fear.
- forainmneach: Tugtar forainmneach ar fhorainm nó ar aon fhocal a bhfuil
feidhm forainm aige i dteannta feidhme eile. Le forainm pearsanta, aidiacht shealbhach,
forainm réamhfhoclach agus foirm tháite de bhriathar is mó a úsáidtear an téarma
"forainmneach" sa leabhar seo. Téarma an fhorainmnigh an focal a bhfeidhmíonn an
forainmneach thar a cheann: Seán agus a mhac; bean Sheáin agus a mhac.
- frása: grúpa focal a bhfuil ceangal gramadaí eatarthu ach nach bhfuil aon
bhriathar ann. D'fhéadfadh sé a bheith ainmfhoclach: ba chóir duit an pháirc a threabhadh;
nó aidiachtach: an fear ar an gclaí; nó dobhriathartha tháinig sí lena fheiceáil; tá sé mar sin.
- gníomhaí: an t-ainmfhocal nó a chothrom a léiríonn an duine (an rud) a
dhéanann gníomhú briathair nó ainm bhriathartha nó aidiachta briathartha: d'éirigh Liam; ní
mór do Liam éirí; níl Liam éirithe.
- treisfhocal: forainm nó iarmhír a ghabhann le forainmneach lena threisiú: é féin;
orthu sin; táimidne.

2.4 Saghsanna Clásal
- clásal ainmfhoclach: clásal a dhéanann gnó ainmfhocail: inseoidh mé duit cá
bhfuil sé; tá a fhios agam nár imigh sé.
- clásal aidiachtach: clásal a dhéanann gnó aidiachta aitreabúidí: sin é an fear ar
dheisigh mé a rothar.