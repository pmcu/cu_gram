21

- réamhfhocal: focal nó grúpa focal a chuirtear roimh ainmfhocal nó roimh
fhorainm lena nascadh le focal eile atá ar mhalairt feidhme: tá peann ag Eoin; ní spórt go dtí
é; tháinig sé chun iad a mholadh.

- intriacht: focal nó frása a chuireann mothú tobann i gcéill: ochón; mo léan
géar; dar fia.

2.2 Tá saghsanna focal ann a dhéanann gnó dhá roinn chainte san am céanna.
- ainm briathartha: focal a bhfuil feidhm ainmfhocail agus feidhm briathair aige:
is fearr teacht anois.
- aidiacht bhriathartha: focal a bhfuil feidhm aidiachta agus feidhm briathair
aige: tá sé léite agam.
- forainm réamhfhoclach: focal a bhfuil feidhm forainm agus feidhm
réamhfhocail aige: géill dom.
- aidiacht shealbhach: focal a bhfuil feidhm aidiachta agus feidhm forainm aige:
mo dhán.
- foirm tháite de bhriathar: focal a bhfuil feidhm briathair agus feidhm forainm
aige: táim (tá mé); d'éirímis; éist.
- cumasc: dhá mhionfhocal (nó níos mó) agus iad táite le chéile: dá (de nó do +
a); lena (le + a);fear darbh ainm Pól (Darb = do + forainm coibhneasta + an chopail).

2.3 Téarmaí eile
- abairt: aonad d'fhocal amháin nó de ghrúpa focal a dhéanann ciall iomlán
gramadaí. Bíonn dhá eilimint i ngach abairt de ghnáth, ábhar cainte agus faisnéis: rith sé. Ach
is féidir an dá eilimint a bheith in aon fhocal amháin: siúlaimis; éirigh. Uaireanta bíonn ceann
amháin den dá eilimint ar lár ach intuigthe: Dúirt mé leis imeacht. D'imigh [sé].
Cé a bhí ann? Seán [a bhí ann].
[Go raibh] slán leat.
Feach freisin (15.29-35).
- an t-ábhar cainte: an duine (rud) atá i gceist in abairt nó i gclásal. Is ainmfhocal
(nó a chothrom) lena chuid cáilitheoirí aitreabúideacha an t-ábhar cainte: chodail Diarmaid;
is ainmhí maith an gamhain sin.

Tugtar an t-ainmní ar phríomh-ainmfhocal an ábhair cainte (nó ar a chothrom):
Diarmaid; gamhain (thuas). Is minic a thugtar an t-ainmní ar an ábhar cainte iomlán.