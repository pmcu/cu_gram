129

Úsáidtear an réamhfhocal mar ar an dóigh chéanna: tháinig sé abhaile mar Dhónall; fágaimis ann é mar scéal.

13.11 Úsáidtear an tríú pearsa den aidiacht shealbhach thar ceann an fhocail leithéid(í) cibé
faoi phearsa na haidiachta sealbhaí atá ag cáiliú leithéid(í): níl mo leithéid oilte a dhóthain;
níl ár leithéidí oilte a ndóthain.

13.12 Úsáidtear an forainm réamhfhoclach in ionad na haidiachta sealbhaí i gcásanna
áirithe: an t-amadán is mac duit; cad is ainm di? an mac is sine aige; an tríú mac leis; an
baile seo againne; briseann sé an croí ionam.

13.13 Ní gnách ár a úsáid roimh athair, máthair, etc. Déarfadh duine le deartháir nó le
deirfiúr dó: an bhfaca tú m'athair, mo sheanathair, mo mháthair mhór)?

COMHRÉIR AN FHORAINMNIGH

13.14 An Forainmneach mar Ainmní nó mar Chuspóir

Foirm tháite den bhriathar a léiríonn an t-ainmní má tá foirm oiriúnach ann: téimis abhaile;
suigh; d'éireoidís.

I ngach cás eile úsáidtear an forainm pearsanta mar ainmní: tiocfaidh sé; tá siad ann; is bó í;
agus is é amháin a úsáidtear mar chuspóir: d'fheicfeadh an bhean sinn; buaileadh é.

Is minic nach n-athluaitear an forainmneach in abairtí mar dúirt mé leis éirí, agus d'éirigh
[sé], ná i bhfreagraí:
An ndéanfaidh tú é? Déanfaidh [mé].
An rachaidh sibh? Rachaidh (rachaimid) cinnte.

13.15 An Forainmneach mar Fhaisnéis

Úsáidtear an forainm pearsanta agus an forainm réamhfhoclach mar fhaisnéis: is é a bhí ann;
ba liom an bád freisin.

Ní úsáidtear an forainm pearsanta mar fhaisnéis in abairt aicme.

13.16 An Forainmneach faoi réir ag Réamhfhocal Simplí