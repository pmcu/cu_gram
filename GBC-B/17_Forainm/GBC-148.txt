148

13.75 Is iad cá, cad, céard, cé na forainmneacha ceisteacha. Bíonn an chopail neamhspleách
phríomha intuigthe rompu, agus bíonn clásal coibhneasta, díreach nó neamhdhíreach, ar a
lorg nó intuigthe ar a lorg. Ní infhilltear iad.

13.76 Cá: D'aon rud seachas an duine a thagraíonn cá. Más clásal copaileach an clásal
coibhneasta a leanann é déantar cumasc de cá + copail an chlásail sin i gcásanna áirithe, mar
is léir ón dá shampla tosaigh thíos. Nuair nach ndéantar an cumasc ligtear ar lár an chopail,
agus cuirtear h roimh ghuta ar a lorg. Séimhítear an t-ainm teibí céime.

Is iad seo thíos príomhfheidhmeanna cá
- feidhm forainm roimh fhorainm réamhfhoclach: cárb as tú? cárbh as Caesar? cá hair a
raibh sibh ag caint? cá leis ar briseadh an fhuinneog?
- feidhm aidiachta roimh ainmfhocal: cá hainm atá ort? cá haois thú? cá háit a bhfuil sé?
cá bhfios dom (urú eisceachtúil anseo); cá taobh ar ghluais sé? cá tír as ar tháinig sé? cá
tairbhe duit é? cárbh ionadh é sin? cárbh fhios dom? cá mhéad úll ann? cá fhad ó bhí sé
anseo? cá mhinice a d'airigh tú é?
- mar dhobhriathar roimh aidiacht: cá beag duit a thúisce? cá fada a mhairfidh sé duit? cá
fearr duit díomhaoin é?

13.77 Cad: D'aon rud seachas an duine a thagraíonn cad
- roimh fhorainm réamhfhoclach: cad leis ar briseadh é? cad chuige é sin?
- roimh réamhfhocal: cad mar gheall air? cad ina thaobh?
- roimh fhorainm (pearsanta nó taispeántach): cad é an rud é sin? cad [é] sin?
- roimh aidiacht: cad eile?
- roimh bhriathar nó roimh mhír choibhneasta: cad atá ann? cad ba mhaith leat? cad a
dhéanfaimid? (Is minic a úsáidtear cad é in ionad cad sna cásanna seo).