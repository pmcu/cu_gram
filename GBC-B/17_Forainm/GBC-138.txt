138

Peadar: Dún an doras le do thoil, a Phóil. Pól: Dún féin é.
Siobhán: Tabhair dom milseán, a Shíle, mas é do thoil é.
Sinéad: Ná tabhair, a Shíle. Tá go leor aici féin.

Nó d'fhéadfadh féin tagairt do dhuine éigin atá tar éis é féin a chur in iúl ar shlí éigin eile
seachas labhairt -- trí fhothram a dhéanamh, cuir i gcás: Buaileadh cnag ar an doras. "Cé thú
féin?" arsa mise de ghlór ard.

Agus is le mórtas do dhuine, uaireanta, a déarfaí: An tú féin atá ann, a Sheáin?

13.43 Cás ar leith den treisfhocal aisbhreathnaitheach atá ann má chiallaíonn féin an duine is
tábhachtaí i ngrúpa éigin. Is ainmfhocal nó forainmneach an téarma: ba í an ardmháistreás
féin a chuir an scrúdú orainn (ní duine dá cuid cúntóirí a rinne é); an bhfuil sé féin (fear an tí,
an bainisteoir, etc.) istigh?; cuir fios air féin.

13.44 Is minic nach léiríonn an comhthéacs cé acu treisfhocal nó dobhriathar treise (21.35)
atá san fhocal féin. Dá thairbhe sin, tá claonadh ann forainm breise a chur roimh an
treisfhocal féin chun athbhrí a sheachaint: bhí an sagart paróiste é féin ann; dá bhfeicfinn mé
féin iad.

Agus fiú amháin nuair nach bhfuil aon athbhrí ann: ba é an Pápa é féin a chum an phaidir
sin.

Forainm treisithe breise atá san abairt: chonaic mise mé féin é.

FORAINMNIGH & FOCAIL THAISPEÁNTACHA EILE

13.45 Úsáidtear an forainm taispeántach seo, sin, siúd, ar cheithre bhealach
- go comhaisnéiseach le forainmneach atá roimhe: is capall é sin; tabhair cabhair dóibh
seo; cá bhfuil a bhean siúd?; dá rachaidís siúd
- go comhaisnéiseach roimh an bhforainm pearsanta: sin é an capall; seo í an bhean; siúd
iad na gardaí