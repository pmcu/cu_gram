142

13.56 Ní bhíonn an fhritéis róshoiléir uaireanta. Sna habairtí is simplí fágtar leath na fritéise
ar lár, agus sna cásanna sin ní bhíonn de ghnó ag an iarmhír ach treisiú simplí, gan fritéis, gan
aisbhreathnú, gan taispeáint: linne an liathróid; cá bhfuil do leabharsa? freagróidh mise é;
gabhaigíse abhaile.

13.57 Cé gur taispeáint is feidhm leithleach do na focail thaispeántacha, is minic a léiríonn
siad fritéis freisin. Is gnách gur seo, siúd; anseo, ansiúd na péirí fritéiseacha; ach úsáidtear
seo, sin; anseo, ansin go fritéiseach amanna: dúirt cuid acu a leithéid seo agus cuid eile a
leithéid siúd; é seo agus é siúd (é siúd agus é seo); ní hé seo ach é siúd; ní hé sin ach é seo;
d'imigh sin agus tháinig seo; anseo agus ansiúd (ansiúd agus anseo).

13.58 Is gnách tús áite ag an iarmhír ar an bhfocal taispeántach nuair atá daoine le cur i
bhfritéis nach bhfuil
- ar aon uimhir: rachadh seisean dá rachaidís-sean
- ar aon phearsa: tá Gearmáinis agamsa ach níl aigesean
- ar aon ghnéas más den tríú pearsa uatha iad: tugadh cead a chos dósan ach cuireadh ise
i bpríosún.

In aon chás eile ní mór an focal taispeántach (nó múnla cainte éigin eile) a úsáid: rachadh sé
seo dá rachadh sé siúd; tá Gearmáinis acu seo ach níl sí acu siúd; tugadh cead a cos di sin
ach cuireadh í seo i bpríosún.

NA TREISFHOCAIL i gCOITINNE

13.59 Is féidir an treisfhocal féin a úsáid i gcuideachta na hiarmhíre nó an fhocail
thaispeántaigh, ach ní úsáidtear an iarmhír agus an focal taispeántach le chéile: mise féin;
sinne féin; mise mé féin; sin féin an cheist a fuair a freagra.

13.60 Tabhair faoi deara na dífríochtaí brí atá idir leaganacha na ngrúpaí seo: