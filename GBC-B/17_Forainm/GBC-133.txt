133

13.26 Ní hí an fhaisnéis ainmfhoclach a dhéanann inscne an ainmní fhorainmnigh a
chinneadh de ghnáth, ach an t-ainmfhocal (nó a chothrom) a bhfuil an t-ainmní ag feidhmiú
thar a cheann: is bia folláin í (leite); is mór an náire é (iad a bheith leisciúil); sin é mo bharúil
féin (cibé rud atá tar éis a ráite).

13.27 Ní hé an t-ainmní ainmfhoclach ach an fhaisnéis a chinneann inscne na fofhaisnéise
forainmní de ghnáth, fiú amháin nuair atá an fhaisnéis scartha ón bhfofhaisnéis. Tá cló trom
ar an bhfaisnéis agus ar an bhfofhaisnéis sna samplaí seo a leanas: ní hí an speal an gléas is
fearr; is é mo thuairim go bhfuil siad tinn; ba é mo chomhairle dó an fheirm a dhíol.
Mar sin féin téann tionchar inscne an ainmní i bhfeidhm ar inscne na fofhaisnéise corruair.
Tarlaíonn sin fosta nuair is forainm pearsanta an t-ainmní:is é an chéad chrann a tharla dó
saileach mhór; más é toil Dé é.

Is minic an forainm baininscneach taobh le ceist, cúis, fírinne nuair atá focal amháin den
phéire ina ainmní agus an focal eile ina fhaisnéis: sin í an cheist (chúis, fhírinne).

UIMHIR AN FHORAINMNIGH

13.28 Is iondúil go ngéilleann an forainmneach dá ainmfhocal ina uimhir: cuir ort do
mhiotóga, a Sheáin; cuirigí oraibh bhur miotóga, a gharsúna; maith sibh, a fheara; mo cheol
thú, a mhic. Ach is gnách go ngabhann cnuasainm uatha forainmneach iolra más iad baill
indibhidiúla an chnuais atá i gceist: tá beirt amuigh agus iad ag troid; an mhuintir a raibh mé
leo, cuireadh a dteach trí thine; theithfeadh an tréad dá bhfeicidís faolchú. Ach is mór an
tréad é.

13.29 Iolra an fhorainmnigh a úsáidtear go minic ag caint le heaglaiseach. Iolra an ómóis a
thugtar air: Dia daoibh, a athair; conas tá sibh, a athair? fanaigí anseo, más é bhur dtoil é, a
shagairt.