141

Siobhán: Cad a deir tú?
Sinéad: Deirim é siúd.

Sampla eile: Tá sé go hainnis agat. Tá sin.

13.52 Nuair atá aire na gcainteoirí dírithe cheana féin ar rud atá i bhfad uathu de réir ama,
fad slí, etc., úsáidtear sin, ansin, in ionad úd, siúd, ansiúd.

Peadar: Cé hé siúd thall sna crainn?
Pól: Ní duine é sin ach tor.

AN TREISFHOCAL AG LÉIRIÚ FRITÉISE

13.53 Feidhm fhritéiseach sainfheidhm na hiarmhíre treise: eisean a rinne an obair, ise an
chaint; téimidne an timpeall agus téann siadsan an cóngar; is fearr mo mhacsa ná a macsan;
tá sé chomh cóir domsa tusa a aithint is atá sé duitse mise a aithint.

13.54 Maidir le habairtí den chineál deireanach sin thuas ina bhfuil dhá phéire forainmneach
i bhfritéis, is minic nach gá gach ceann den cheathrar a threisiú le hiarmhíreanna. De réir an
chomhthéacs is minic nach gá iarmhír ach le ceann nó dhó: feicfidh sé thú sula bhfeicfidh
tusa é; tuigim go n-aithníonn tú mé ach ní aithnímse thusa.

13.55 Agus is leor dul na habairte féin go minic le treisiú a dhéanamh gan dul i muinín
iarmhír ar bith: d'amharc sí air agus é uirthi; níl aon bhaint agam leo ná acu liom; éirigh
díom agus éireoidh mé díot; bhí radharc agam air agus gan aon radharc aige orm; mura
maróidh tú é maróidh sé thú; má bhí grá agat do Sheán, ní raibh grá aige duit.

Mar an gcéanna má chuirtear ainmfhocal nó dhó in ionad na bhforainmneach: ní
chuimhneoinn go deo ar Mháire ná í orm.