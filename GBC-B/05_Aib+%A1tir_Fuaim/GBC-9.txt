9

1

AN AIBÍTIR AGUS NA FUAIMEANNA

1.1	Is í an aibítir rómhánach a úsáidtear anois de ghnáth i scríobh na Gaeilge. Is iad seo a
leanas litreacha na haibítre mar aon le hainmneacha na litreacha faoi lúibíní:
a (á), b (bé), c (cé), d (dé), e (é), f (eif), g (gé), h (héis), i (í), j (jé), k (cá), l (eil), m (eim),
n(ein) o (ó), p (pé), q (cú), r (ear), s (eas), t (té), u(ú), v (vé), w (wae), x (ex), y (yé), z (zae).

1.2	Is mar a chéile fuaimniú ainmneacha na ngutaí agus fuaimniú na ngutaí fada de
ghnáth. Má tá síneadh ar litir ghutach, is mar seo is gnách í a ainmniú sa chaint: á-"a fada";
é-"e fada"; etc. Má tá sí gan síneadh, "a gairid", "e gairid", etc. a deirtear. Nuair atáthar ag
litriú focail os ard, áfach, is minic a fhuaimnítear fada nó gairid ainm an ghuta de réir mar atá
síneadh air nó nach bhfuil, gan na focail fada, gairid a úsáid.

1.3	Ní úsáidtear na consain j, q, v, w, x, y, z ach i roinnt focal ón iasacht, agus ní úsáidtear
k ach in ainmneacha dílse iasachta, sa mhatamaitic, san eolaíocht, etc. Fuaimeanna gallda atá
i bhfuaimeanna na gconsan in ainmneacha na gconsan j, z.

1.4	Fuaimeanna a chiallaíonn na focail guta, consan, défhoghar sa chaibidil seo, agus
litreacha a chiallaíonn litir ghutach, litir chonsanach, délitir. Ní i gcónaí a dhéantar an
t-idirdhealú sin sna caibidlí eile.

1.5	Tá dhá phríomhfheidhm ag na litreacha gutacha, mar atá gutaí agus défhoghair a
léiriú, agus léiriú a dhéanamh ar cháilíochtaí na gconsan atá in aice leo san fhocal céanna.
Sleamhnóg a thugtar ar litir ghutach nach bhfuil aici ach an dara feidhm. Ní fhuaimnítear na
sleamhnóga ar chor ar bith, sin nó sleamhnaítear tharstu go héadrom tapa. Aon áit a bhfuil
litir ghutach gan síneadh sa chló iodálach in aice le litir ghutach sa chló trom san fhocal
céanna in 1.5-19 léiríonn sí sleamhnóg: anois, ceann, slánaitheoir.

1.6	An scéim atá á léiriú thíos ar fhuaimeanna na Gaeilge tá na tréithe seo a leanas inti. Tá
sí simplí, tá sí ag teacht leis an litriú an méid is féidir, tá sí bunaithe ar an mbéal beo le
cúnamh na gcanúintí éagsúla, agus tá sí beagnach ar aon dul leis an scéim atá molta in
Foclóir Póca ag an Institiúid Teangeolaíochta (An Gúm, 1986). Tabharfar faoi deara go
bhfuil cáilíochtaí ginearálta na ngutaí neamhspleách ar an aiceann, ar an bhfad, ar an tsrónaíl,
agus ar na consain chóngaracha.

NA GUTAÍ