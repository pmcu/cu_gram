14

1.17	Bá an ghuta
Seo na príomhchásanna ina mbáitear gutaí:
- ə + ə > ə: hata an tsagairt; bhí mise ag obair.
- ə in aice guta eile i bhfocal eile: bhí sé ag ól; níl a fhios agam; scata
ógánach.

LEITHNE & CAOILE
1.18	Gutaí leathana a thugtar ar a, o, u, á, ó, ú cionn is gur leithne an t-aerspás taobh thiar
de na fiacla le linn a ráite ná an t-aerspás i gcás e, i, é, í. Gutaí caola a thugtar ar e, i, é, í.
Fuaimnítear an délitir ae mar ghuta leathan. Tá an guta ə idir eatarthu, is é sin, ní áirítear caol
ná leathan é.

1.19	Taobh amuigh de h tá dhá cháilíocht ag gach gnáthchonsan sa Ghaeilge. Féadann siad
a bheith leathan nó caol. Taispeántar cáilíocht an chonsain sa scríbhinn de ghnáth trí na
litreacha gutacha atá cóngarach dó. Is iad na gutaí leathana, agus e sa délitir ae, a léiríonn go
bhfuil consan in aice leo leathan. In aon chás eile is gnách an consan a bheith caol. Mar sin
de, má tá guta leathan taobh le consan caol nó taobh le grúpa de chonsain chaola i bhfuaimniú
focail, is gnách sleamhnóg, e nó i, a chur isteach sa litriú idir an guta leathan agus an consan
caol le caoile na gconsan a léiriú. Mar an gcéanna má tá guta caol taobh le consan leathan nó
taobh le grúpa de chonsain leathana i bhfuaimniú focail is gnách sleamhnóg, a nó o nó u, a
chur isteach sa litriú idir an guta caol agus an consan leathan le leithne na gconsan a léiriú:
ceacht, ainm, cois, cúis, consain, caí, téann, croí, cuí.

1.20	Tá corrfhocal eisceachtúil ann. Mar shampla, tá r leathan roimh é in aréir, n leathan in
ina (= in a) athair, lena (= le + a) athair. Agus tá consan caol nó consain chaola ar lorg a
tosaigh sna focail ag (roimh ainmfhocal), aneas, aniar, ar (réamhfhocal), arís, anseo, ansin,
ansiúd agus in an (an t-alt) roimh litir chaol. Lena chois sin is consan leathan an chéad
chonsan agus consan caol an consan deireanach ar lorg i sna grúpaí cht, rd, rl, rn, rs, rt:
beaichte, cairde, comhairle, airne, tuirse, imirt. Agus i dtosach focail, agus corruair eile, is
consan leathan s agus consain chaola na consain eile sna grúpaí sf, sm, sp, spl, spr roimh e, i,
é, í: sféar, smig, smeach, sméid, speal, spéir, spiorad, spíonta, spleách, spré, spriúchaim.
Amanna taispeánann an litriú féin gur difriúil consain an ghrúpa maidir le leithne agus caoile:
ospidéal, smachtín.