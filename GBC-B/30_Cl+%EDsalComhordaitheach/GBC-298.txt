298

26

CLÁSAIL CHOMHORDAITHEACHA

PRÍOMHCHLÁSAIL & FOCHLÁSAIL

26. 	In ionad an chónaisc nó úsáidtear na frásaí sin nó agus nó neachtar acu lena chur
in iúl nach féidir ach dhá rogha nó dhá bharúil a bheith ann: tá sé ar shiúl go hAlbain, sin nó
tá sé marbh; tá sí thíos ar an gcé, nó neachtar acu, tá sí cois na trá.

Is fearr frásaí den sórt sin a sheachaint i bhfochlásal ráiteasach ar eagla go gcuirfí an léitheoir
nó an t-éisteoir in amhras faoi athbhrí. Moltar an cónasc mura a úsáid ina n-ionad: dúirt sí go
raibh sé ar shiúl go hAlbain mura raibh sé marbh.

26.2 Maidir le habairtí ina bhfuil an cónasc agus nó ná ag ceangal dhá chlásal
dhiúltacha de shaghas níl siad anseo agus (ná) níl siad sa chistin más mian oiread treise (ar a
laghad) a thabhairt do dhiúltacht an dara clásal is a thugtar do dhiúltacht an chéad chlásail
deirtear: níl sé anseo agus ní mó atá sé sa chistin; ní dhéanfása é agus ní mó [ná sin] a
dhéanfadh d'athair é; ní raibh a fhios agam agus ní mó ná mar ba chuma liom; ní raibh an
bhanaltra ann agus ní raibh an dochtúir ann ach chomh beag (ach oiread); ní bhfuair mé
ciontach é agus ní lú ná mar a fuair Iorua [=...agus ní lú (a fuair mise ciontach é) ná mar ...];
níor chuir mé ina chomhairle é agus ní lú ná mar a chuir mé scéala chuige.

26.3 Más gá tuilleadh treise a thabhairt do dhiúltacht an dara clásal deirtear: ní
dhéanfása é agus is lú a dhéanfadh d'athair é; ní heol dom cá bhfuil sé agus is lú ná sin is
miste liom; níor thuig an máistir é agus is lú a thuig na daltaí é; ní raibh a fhios agam cé a
rinne é agus is lú ná mar ba chuma liom.

26.4 Cuirtear na rialacha roimhe seo i bhfeidhm i gcás fochlásail chomhordaitheacha
freisin, ach gur féidir ná a úsáid in ionad nó má tá cor diúltach san uaschlásal: níl a fhios
agam cé thú féin ná cad é an gnó atá agat díom; is deacair a rá cá bhfuil sé ná cad atá á