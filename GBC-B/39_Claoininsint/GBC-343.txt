343

35

AN CHLAONINSINT

35.1 Nuair is mian athinsint a dhéanamh ar chaint is féidir í a thabhairt focal ar fhocal mar
a dúradh ar dtús í le cúnamh na bhfocal arsa, a deir, a dúirt. Insint dhíreach nó ré-insint a
thugtar ar an athinsint sin.

Nó is féidir tosú le ceann de na briathra réamhrá abair, fiafraigh, iarr, ordaigh, etc.) agus
athruithe áirithe a dhéanamh ar na focail atá le hathinsint. Claoninsint a thugtar ar an athinsint
sin.

35.2 An briathar réamhrá
An briathar réamhrá atá le húsáid, braitheann sé ar an sórt cainte atá le hathinsint, ráiteas nó
ceist nó ordú nó guí.

Ráiteas: Tosaítear le briathar éigin de shaghas abair, admhaigh, etc.: dúirt Conall gur
tháinig an dochtúir.

Ceist: Tosaítear le fiafraigh, fiosraigh, cuir faisnéis, etc.: d'fhiafraigh sé díom cá raibh Peig;
chuir sé faisnéis orm cérbh í.

Iarratas: Tosaítear le iarr, impigh, agair, abair, ordaigh, etc., de réir bhrí agus chomhthéacs
na cainte atá le hathinsint: d'iarr (d'impigh) an leanbh orm cabhrú leis; d'agair an fear bocht
mé cúnamh éigin a thabhairt dó; d'ordaigh an rí dom (dúirt an rí liom) imeacht ó thuaidh.
Guí: Tosaítear le guigh, iarr, etc.: ghuigh sé Dia ciall a thabhairt dom.

35.3 Is iomaí slí eile atá ann chun tús a chur ar an gclaoninsint. Mar shampla, más caint
lasánta nó mionna atá i gceist, d'fhéadfaí tosú mar seo: thug sé an leabhar (thug sé Dia,
mhionnaigh sé) go bhfaca sé gunna agam.

Nó is féidir an focal réamhrá a thoghadh as an gcaint atá le hathinsint nó ar shlí éigin eile:
iarraim ort imeacht; d'iarr sé orm imeacht; agraím thú is fan anseo; d'agair sí é fanacht ann;
tabharfaidh mé cúnamh daoibh; thairg sé cúnamh dóibh.