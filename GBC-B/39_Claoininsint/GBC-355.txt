355

an leabhar úd a fheiceáil. Ní raibh aon dabht air ach go bhféadfadh sí é a thabhairt amach
chuige, dá dtogródh sí é, mar nach raibh an leabhar chomh mór sin. Agus dúirt sé go
mb'fhéidir nach raibh an scéal baileach chomh dona sin.

35.27 Leath-chlaoninsint
Tugtar leath-chlaoninsint ar an insint a dhéantar ar chaint nó ar smaointe duine gan briathar
réamhrá a úsáid, agus dá bhrí sin, gan fochlásail a dhéanamh de na príomhchlásail, ach an
phearsa agus an aimsir a bheith mar a bheidís i ngnáth-chlaoninsint ar lorg briathair stairiúil.
Seo sliocht a léiríonn, trí leath-chlaoninsint, na smaointe a bhí in aigne mná áirithe:
Smaoinigh sí ar na hamhráin a rinne sé. Bhí sé i ngrá léi ach ní déarfadh sé sin léi. Bhí eagla
air. Eagla go raibh sí ró-ard os a chionn agus nach dtoileodh sí choíche ar a phósadh agus
teacht go hInis Bó Glaise. Ach thabharfadh sí le fios dó an iarraidh seo, gan a rá lom
díreach, gur lena cheiliúr a bhí sí ag fanacht agus nach raibh le déanamh aige ach a
hiarraidh.