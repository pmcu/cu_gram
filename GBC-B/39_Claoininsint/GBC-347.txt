347

Mol do Philib teacht isteach, a Anna; dúirt m'athair le hAnna a mholadh do Philib teacht
isteach.

Mínigh don oide nach raibh Antaine ar fónamh; d'iarr X ar Y a mhíniú don oide nach raibh
Antaine ar fónamh.

35.10 Maidir le horduithe agus iarratais áirithe is minic nach mbactar le claoninsint chruinn
ach go dtugtar éirim na cainte ar bhealach éigin eile. Mar shampla, is iomaí slí ina ndéantar
athinsint ar an abairt déan féin é:
dúirt A le B gur chóir dó féin é a dhéanamh; dúirt A le B go gcaithfeadh sé féin é a
dhéanamh; d'ordaigh A do B é a dhéanamh é féin.

35.11 Ní hiondúil an briathar cúnta déan a choinneáil sa chlaoninsint: déan iad a
chomhaireamh; dúirt sé iad a chomhaireamh.

35.12 An chéad phearsa agus an tríú pearsa den bhriathar
- [Ná+] briathar gan chuspóir + gníomhaí -> [gan +] gníomhaí + a (réamhfhocal) +
ainm briathartha.
Suíodh sé (suímis, suídís); dúirt Lil é (iad, iad) a shuí.
Ná suíodh sé (suímis, suídís); dúirt Lil gan é (iad, iad) a shuí.

Ní gnách claoninsint a dhéanamh ar ordú ina bhfuil an chéad phearsa uatha de bhriathar gan chuspóir: "Ná beirim ortsa san
úllord seo arís," arsa an garda; "Fanaim i mo thost, an ea?" a dúirt sé.
- Tá dhá shlí ann chun an chlaoninsint a dhéanamh nuair a ghabhann cuspóir (atá ina
ainmfhocal) leis an mbriathar.
- [Ná+] briathar + gníomhaí + cuspóir -> [gan +] gníomhaí + a (réamhfhocal) + ainm
briathartha + ginideach an chuspóra.
Tógadh Déaglán an teach; dúirt sí Déaglán a thógáil an tí.
Ná brisimis (brisidís) na cupáin; dúirt sí gan iad a bhriseadh na gcupán.
Ná cloisim focal asaibh; dúirt Síle gan í a chloisteáil focail astu.