345

Fágtar faoin léitheoir na cásanna seo: S. le P. (1 -> 2; 2-> 3); S. le M. (1 -> 3). Fágtar faoi
freisin claoninsintí an cheathrair ar chaint seo Sheáin: "dhathódh Pádraig do theach duit, a
Mháire, dá ndíolfá é."

Más mé, tú, sinn, sibh, is ainmní i gclásal ionannais ní mór fofhaisnéis sa chlaoninsint agus an t-ainmní a chur ag
an deireadh nuair is sa tríú pearsa a bheidh siad: is mé an cigire; dúirt sé gurb é an cigire é.

35.7 Uaireanta ní léir ón gclaoninsint ar abairt cad é téarma an fhorainmnigh murab eol an
comhthéacs. D'fhéadfadh an abairt dúirt sé go gcabhródh sé leis bheith ina claoninsint ar aon
abairt acu seo: cabhróidh mé leat (leis); cabhróidh tú liom (leis); cabhróidh sé liom (leat,
leis) etc.

Ach is gnách go léiríonn an comhthéacs é. Mar shampla, san abairt seo a leanas: nuair a
mhínigh Dónall do Chathal nach raibh aon duine ann ach Cathal chun cabhrú le Conchúr,
dúirt Cathal go gcabhródh sé leis.

Is léir gur claoninsint ar cabhróidh mé leis atá sa chlásal deireanach.

Mura leor an comhthéacs chun brí na claoninsinte a dhéanamh soiléir is minic a úsáidtear
ainmfhocal thar ceann forainmnigh cé go mb'fhéidir nach mbeadh sin san insint bhunaidh:
"thabharfainn fiche punt duitse agus dhá phunt dósan, a Liam"; dúirt sé le Liam go
dtabharfadh sé fiche punt do Liam agus dhá phunt dósan (don duine eile).

Mar an gcéanna déantar ainmfhocal a athlua chun múnla neamhchoitianta a sheachaint:
"thiocfadh liom féin agus leatsa an cleamhnas a dhéanamh, a rí"; dúirt an luch leis an rí go
dtiocfadh leis féin agus leis an rí an cleamhnas a dhéanamh.

Uaireanta ní mór an forainm treise féin a úsáid le forainmneach sa chlaoninsint in áit na
hiarmhíre treise, agus uaireanta eile ní mór an iarmhír threise a úsáid in ionad féin. Sin toisc
go bhfuil féin aisbhreathnaitheach agus nach bhfuil an iarmhír threise aisbhreathnaitheach.
Cuir i gcomparáid na cásanna seo a leanas

(i) Déanfaidh mise é. Dúirt Tomás go ndéanfadh sé féin é.