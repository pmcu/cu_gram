317

29

AN CLÁSAL AINMFHOCLACH: PRÍOMHSHAGHSANNA

29.1 Ceist neamhdhíreach shimplí (fochlásal ceisteach)
Is ionann foirm don cheist neamhdhíreach agus don cheist dhíreach (is é sin don
phríomhchlásal ceisteach) taobh amuigh d'aon athrú aimsire a chaithfí a dhéanamh:
An dtiocfaidh sé? Fiafraigh de an dtiocfaidh sé.
Cá bhfuil an tlú? D'fhiafraigh mé de cá raibh an tlú.
Samplaí eile: cuir ceist air ar ith sé an t-úll; ar chuala tú cé hí féin? gheofar amach ar ball
céard a bhí sé a rá; cá bhfios an dtiocfadh an Fear Dubh úd choíche? cá bhfios an mairfinn
na trí bliana déag féin?

29.2 Ceist neamhdhíreach ina bhfuil rogha (fochlásal ceisteach)
- cé acu + clásal coibhneasta díreach + nó + clásal coibhneasta díreach: níl a fhios
agam cé acu atá sé tinn nó nach bhfuil; fiafróidh mé de cé acu is ea nó nach ea; ní heol dóibh
cé acu a d'fhág sé an tír nó a chuaigh sé ar a sheachaint.
- foirm ceiste simplí (dar tús an, ar) + nó + foirm ceiste simplí (dar tús an, ar,
nach, nár) níl a fhios agam an bhfuil sé tinn nó nach bhfuil; fiafróidh mé de an ea nó nach
ea; ní heol dóibh ar fhág sé an tír nó an ndeachaigh sé ar a sheachaint.
- más rogha idir dhá fhaisnéis in abairt treise atá i gceist úsáidtear cé acu nó an
(ar) i dtosach an chlásail: ar chuala tú cé acu sa Spáinn nó sa Fhrainc atá siad? gheobhaidh
sé amach an le holc nó de thaisme a leagadh é.

29.3 Fochlásal ráiteasach
Cuirtear go (gur) roimh an ráiteas dearfach agus nach (nár) roimh an ráiteas
diúltach. Déanann na cónaisc sin cumaisc leis an gcopail: tharla nach raibh aon duine ann;
ba mhaith liom go rachfá; níl ann ach gur gortaíodh m'ordóg; deirim gur ceart Colm; ba
dhóigh leat nárbh eol dó go rabhamar tagtha.