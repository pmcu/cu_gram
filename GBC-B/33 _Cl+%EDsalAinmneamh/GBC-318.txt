318

Tá dhá fhochlásal ráiteasacha sa sampla deireanach thuas, an dara ceann ina ainmní don
chéad cheann.

Is minic a dhéantar frása ainm bhriathartha a úsáid in ionad fochlásal ráiteasach: tharla gan aon duine a bheith ann;
ba mhaith liom tú a dhul. Tá a lán clásal ann nach féidir frásaí a dhéanamh díobh: dúirt sé go rachadh sé, etc., agus a
lán frásaí ann nach féidir clásal a dhéanamh díobh: caithfidh sé fanacht ina thost, etc.

29.4 Clásail dar múnla mar + clásal coibhneasta díreach: mhothaigh sé mar a
bheadh pian ina chroí; tá áthas orm mar a thaitníonn na bróga leat; d'inis sé dom mar a
tharla; seo mar a bhí.

29.5 Clásail a thráchtann ar chéim na cáilíochta
- clásail dar múnla chomh + aidiacht + is (nó agus) + clásal coibhneasta: bhí
ionadh orm chomh fuar is a bhí an aimsir; tuigim chomh maith is atá an ceol agat
- clásail dar múnla a (aidiacht shealbhach) + ainm teibí céime + clásal
coibhneasta: bhí ionadh orm a fhuaire a bhí an aimsir; tuigim a fheabhas atá an ceol agat.
Tá na clásail thuas ar aon bhrí.

29.6 Clásail dar tús forainm coibhneasta réamhtheachtach: sin a bhfuil agam.

29.7 Úsáidtear dhá mhír dhiúltacha chun ráiteas an fhochlásail dhearfaigh a mhaolú: ní
déarfainn nach bhfuil an ceart agat.

Mar an gcéanna úsáidtear mír dhiúltach ar lorg uaschlásail a bhfuil cor diúltach ann: is beag
nár bádh é; cá bhfios nach spiaire é?

Cuirtear ná go, ná gur in ionad nach, nár sna habairtí sin thuas freisin: ní déarfainn ná go
bhfuil an ceart agat; is beag ná gur bádh é; cá bhfios ná gur spiaire é?