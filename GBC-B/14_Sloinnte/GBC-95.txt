95

10.5 Ainmfhocal neamhrialta is ea Ó (garmhac) darb infhilleadh Ó, Uí, Uí, Ó, Uíbh (tabh.
iol.).

Níl na foirmeacha iolra in úsáid anois ach i logainmneacha, agus is minic foirm an tabharthaigh iolra á húsáid i dtuiseal ar
bith. Tagann urú ar lorg Ó (gin. iol.). Úsáidtear Ua (8.43) in ionad Ó uaireanta: Uíbh Eachach; Mainistir Ó dTorna; muintir
Uíbh Ráthach.

Is iad Ní, Nic na foirmeacha a úsáidtear i sloinnte na mban in ionad Ó, Mac.
Scríobhtar Mag, Mhig, Nig, in ionad Mac, Mhic, Nic i gcuid de na sloinnte.
Séimhítear ar lorg Uí, Mhic, Mhig, Ní, Nic, Nig, agus i gcás sloinnte áirithe, ar lorg Mac,
Mag. Ach féach 4.26.

10.6 Deilbhíocht agus comhréir gnáthaidiachtaí a ghabhann le sloinnte aidiachtacha nuair a
thagann ainmneacha pearsanta rompu. Mura dtagann, áirítear ina n-ainmfhocail den chéad
díochlaonadh iad.

10.7 I gcás sloinnte réamh-Normannacha agus sloinnte Sean-Ghall, más sloinnte
aidiachtacha iad nó sloinnte dar tús Ó, Mac, Mag agus dar críoch ginideach ainm phearsanta,
tá foirm ainmfhoclach acu ann dar críoch -ch (sa chéad díochlaonadh).

Is mar seo a dhíorthaítear an fhoirm dar críoch -ch:
- i gcás sloinnte stairiúla áirithe dar tús Ó, Mac, Mag, cuirtear -ch, -ach, -each, -och le
tuiseal ainmneach an fhocail a leanann Ó, Mac, Mag sa ghnáthfhoirm, ach gan aon iarmhír a
chur le cinn dar críoch -ch cheana féin: Ó Néill, Niallach; Ó Dochartaigh, Dochartach; Ó
Gallchóir, Gallchóireach; Ó hÍcí, Ícíoch; Mac Gearailt, Gearaltach; Mac Cárthaigh,
Cárthach
- i gcás sloinnte aidiachtacha ní dhéantar aon athrú.
- i gcás sloinnte Sean-Ghall dar tús de nó sloinnte aonfhoclacha Sean-Ghall, déantar
mar a dhéantar leis na sloinnte stairiúla thuas ach go ligtear de ar lár, go ndéantar -íoch de
-igh, agus go leathnaítear na foircinn -éil, -éir: de Búrca, Búrcach; de Buitléir, Buitléarach;
Dairsigh, Dairsíoch; Ruiséil, Ruiséalach; Báróid, Báróideach.