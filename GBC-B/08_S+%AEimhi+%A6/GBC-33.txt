33

4.21	Séimhítear aidiacht aitreabúideach ar lorg a hainmfhocail go hiondúil
- más focal baininscneach uatha nach ginideach a hainmfhocal: tá (feicim) an
bhean dhubh chéanna ag filleadh; don spideog bheag bhídeach; a Mháire Bhán; costas an
fiche (tríocha, etc.) bó bhán; meáchan an dara (tríú, etc.) caora bheag; trí fichid feirm mhór;
ag déanamh obair mhaith
- más firinscneach uatha sa ghinideach nó sa ghairmeach a hainmfhocal: bás
Sheáin Mhóir; bréagán an gharsúin bhig; muintir an tí ósta mhóir; a fhir bhig; a dhuine
chroí (chléibh)
- más iolra dar críoch consan caol a hainmfhocal: tá (feicim) na fir mhóra
chéanna ag obair; leis na heitleáin dhearga; do na lachain fhiáine; ag canadh amhráin
Ghearmáinise
- más beirt an t-ainmfhocal atá á cháiliú aici: beirt bheaga
- má tá beirt á cháiliú ag ainmfhocal chomh maith le haidiacht: an bheirt fhear
(bhan) bheaga; neart bheirt fhear (bhan) mhóra
- má tá a hainmfhocal san uatha agus é á cháiliú ag bunuimhir ó dhá go naoi...
déag: dhá (trí, ... deich) naomhóg dhubha; luach an dá shiopa mhóra; luach na dtrí (gceithre
... naoi) long déag mhóra
- ar lorg idir i gcás comhairimh: páistí idir bheag agus mhór.

4.22	I gceantair áirithe den Ghaeltacht ina séimhítear an gnáth-ainmfhocal sa
tabharthach uatha ar lorg réamhfhocail agus an ailt séimhítear an aidiacht a leanann é mar an
gcéanna: ar an bhaile mhór; sa ghleann fhada; faoi ualach throm.

Ach i gceantair arb é urú ar an ainmfhocal is iondúil iontu ní shéimhítear an aidiacht
fhirinscneach fiú amháin sna cásanna ina séimhítear an t-ainmfhocal: ar an mbaile mór; don
(den, sa) bhád bán; faoi ualach trom. Féach freisin 5.3.

4.23	Ní shéimhítear de ghnáth
- na haidiachtaí seo, sin: an bhean seo, na fir sin
- déag ach de réir 4.35
- aidiachtaí a thagann ar lorg dobhriathra áirithe nó ar lorg aidiachtaí áirithe a
úsáidtear mar dhobhriathra: maidin sách fuar; bróg cuibheasach trom; bliain réasúnta tirim

Ach séimhítear iad áit a séimheofaí aidiacht fhaisnéiseach: b'fhearr a rinne Seosamh é; ba dhá mheasa mar a
rinne Peadar é.