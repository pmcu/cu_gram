27

4

AN SÉIMHIÚ

4.1 Is é is ciall le séimhiú sa teanga scríofa h a chur isteach i bhfocal nó i mír de
chomhfhocal ar lorg thúschonsan an fhocail nó na míre. "An túschonsan a shéimhiú" nó "an
focal (an mhír) a shéimhiú" a deirtear.

Tá h ar an dara litir i bhfocail áirithe i gcónaí: bheith, bhur, cheana (dobhriathar), choíche,
chomh, chugam, chugat, etc., chuig, chun, gheobhaidh, etc., thall, tharam, theas, thiar, thoir,
thuaidh. Deirtear go bhfuil buanséimhiú orthu sin.

Maidir le fuaimniú na gconsan séimhithe féach 1.28-29.

Ní dhéantar séimhiú ar h, j, l, n, q, r, v, w, x, y, z, ná ar s roimh c, f, m, p, t, v.

4.2 Ní shéimhítear go hiondúil
- forainm (ach amháin sin sa dobhriathar ó shin): ar mé (tú, sinn, sibh) a
mholadh; tabhair é do cibé a thiocfaidh; ag déanamh ionadh mór de cé a rinne é
- na haidiachtaí mo, do, gach: ar m'anam; faoi gach cloch;
- forainm réamhfhoclach: tabhair dom; dá mba duit
- dobhriathar ar lorg ainmfhocail nó aidiachta: bean sách ard; chosain sé trí phunt
glan; san áit chéanna díreach
- aidiacht fhaisnéiseach (ach amháin de réir 4.24): chonaic sé a bhean marbh
roimhe
- cónasc: thar mar ba ghnách
- ainmneacha na litreacha: ar bé; faoi cé; fuaim an gé; dath an pé; sa cú
- teidil leabhar, etc.: roimh Foclóir Póca.

SÉIMHIÚ ar AINMFHOCAL nó AINM BRIATHARTHA

4.3	Séimhítear túschonsan ainmfhocail i ndiaidh an ailt uatha mura d, s, t an túschonsan
- san ainmneach baininscneach: tá an bhean thall; gan an bhó
- sa ghinideach firinscneach: mac an fhir; trasna an chuain
- sa tabharthach mura n-uraítear (5.3): den chat; don chois; sa fhreagra; san
fhómhar; thar an chnoc.

4.4	Séimhítear túschonsan ainmfhocail i ndiaidh na míre gairmí: a bhean; a fheara.

4.5	Séimhítear túschonsan ainmfhocail i ndiaidh aidiachta

- mo, do, a (firinscneach uatha), uile: mo mhac; do bhróg; a fhéasóg; gach uile
fhocal.