37
5

NA RÉAMHLITREACHA

5.1 Is é is réamhlitir ann litir a chuirtear roimh thúslitir focail i gcásanna áirithe: ár
mbád; bhur n-athair; an t-eolas; a hathair; an tslat.

AN tURÚ
5.2 Is é is ciall d'urú sa teanga scríofa consan nó consain a chur roimh thúschonsan focail
(ach amháin t roimh s) nó n a chur roimh thúsghuta. "An focal a urú" nó "an túslitir a urú" a
deirtear.

Ní uraítear h, j, l, m, n, q, r, s, v, w, x, y, z ná ní uraítear guta más n is críoch don fhocal
roimhe.

Seo liosta de na consain inuraithe agus na litreacha a uraíonn iad faoi lúibíní rompu: (m)b;
(g)c; (n)d; (bh)f; (n)g; (b)p; (d)t.

Fuaimnítear focal ina bhfuil consan uraithe faoi mar nach mbeadh an sean-túschonsan ann,
ach amháin go bhfuaimnítear an grúpa ng i dtosach nó i lár nó i ndeireadh focail mar chonsan
ar leith ann féin: i ngrá; ceangal; rang.

Urú ar an Ainmfhocal
5.3 Uraítear an t-ainmfhocal (cibé acu ainmfhocal uimhriúil nó a mhalairt é) sa
tabharthach uatha ar lorg an ailt i ndiaidh na réamhfhocal ag, ar, as, chuig, dar, faoi, le, ó,
roimh, thar, trí, um, mura d, t an túschonsan agus mura séimhítear an túschonsan (4.3): ag an
gcluiche; ar an mbád; chuig an mbanaltra; um an mbia; leis an bhfiche fear; cuir an cúig ar
an gceathair (cártaí).

Tá comhaitheantas ag séimhiú i gcásanna mar seo freisin: ag an chluiche; ar an bhád; ar an mhála; chuig an bhanaltra; tríd
an Bhearnas Mhór. Féach freisin 4.22.

Uraítear t sa fhrása um an dtaca. Ach faoin doras; ar an talamh; leis an triúr; ar
an urlár.

I bpáirt den Ghaeltacht uraítear d, t, sna cásanna seo freisin; fén ndoras; ar an dtalamh. In áiteanna eile uraítear an
túschonsan ar lorg den, don, sa, mar an gcéanna; den bhfear, don mbean, sa mbaile.

5.4 Uraítear an t-ainmfhocal ar lorg an ailt sa ghinideach iolra: seolta na mbád beag;
scoil na gcailíní óga; ag maisiú na dtithe; ceol na n-éan; tír na nAlbanach; bás na gcéadta
duine.