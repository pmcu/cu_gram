335

33

CLÁSAIL FHAOMHACHA & CLÁSAIL CHOMPARÁIDEACHA

CLÁSAIL FHAOMHACHA

33.1 Is é is clásal faomhach ann clásal dobhriathartha ina gcuirtear in iúl gur fíor ráiteas a
uaschlásail d'ainneoin ráiteas an chlásail dhobhriathartha a bheith fíor. Seo na
príomhshaghsanna
- clásail dar múnla ach (ar a shon, bíodh, cé, [d']ainneoin, i dtaobh is, i ndiaidh is,
siúd is, tar éis) + fochlásal ráiteasach: chuala mé, ach nach de mo ghnóthaí é, go raibh sé ar
meisce aréir; ar a shon go bhfuil sé tinn, beidh sé sa rás; bíodh nach n-aithním é, aithníonn
sé mise; cé gur agamsa atá an t-airgead, ní liom é; d'ainneoin go raibh sé tuirseach,
chríochnaigh sé an obair; ní chaitheann sé toitíní anois, i ndiaidh is (i dtaobh is) go bhfuil
dúil mhór aige iontu; bhí croí maith aici, siúd is nach raibh sin le sonrú uirthi; fear maith é,
tar éis nár thug sé aon chúnamh domsa.

Bíonn frása ainm bhriathartha in áit an chlásail fhaomhaigh uaireanta: d'ainneoin é a bheith tinn; i ndiaidh dúil
mhór a bheith aige iontu; tar éis gan é a bheith ag cuidiú liom.

Agus is minic an aidiacht shealbhach (3ú pearsa, u., fir.) in ionad an chlásail nó an fhrása: ar a shon sin; dá
ainneoin sin; ina thaobh sin; ina dhiaidh sin; tar a éis sin.
- clásail choibhneasta: níor fhéad sé an clár a ghearradh, i ndiaidh chomh géar is a
bhí an scian; géar is uile mar a bhí sí, ní raibh sí géar go leor; thost gach duine, ar
leathmheisce is mar a bhí siad; is cuma cad é chomh fliuch is a bhíodh an lá, théadh sé
amach; dá fheabhas [mar] a shnámhann Peadar, is fearr Pól; dá fheabhas dá ritheann sé, níl
sé mear go leor.

D'fhéadfaí cuid de na fochlásail dheireanacha sin thuas a áireamh ina gclásail neamhchúiseacha freisin.

33.2 Tig le céadbheart bheith ina chlásal faomhach. In ionad fírinne ráiteas an iarbhirt a
bheith ag brath ar chomhlíonadh choinníoll an chéadbhirt, is amhlaidh a chuirtear in iúl gur
fíor an ráiteas sin d'ainneoin chomhlíonadh an choinníll. Má tá aon difríocht comhréire idir