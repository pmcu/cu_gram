47

7.12 Úsáidtear an t-alt roimh theidil daoine, cibé acu onórach nó tarcaisneach iad: an
Dochtúir Ó Sé; an tAthair Mac Néill; Peadar Ó Doirnín, an file; teacht an Spioraid Naoimh,
an Sólásaí; Dia an Mac; Diarmaid Mac Murchú, an cladhaire.

Ach fágtar ar lár é má tá ainm pearsanta go díreach roimh an teideal: Oisín file; Tadhg gabha;
Cormac báille.

Is minic ar lár é go díreach ar lorg sloinnte: Tomás Breatnach, file; agus trí aithris air sin,
Críost Rí; Parthalán Ó hEachthairn, Taoiseach; Micheál Ó Máirtín, Aire Oideachais agus
Eolaíochta.

7.13 Úsáidtear an t-alt ar lorg aidiachta faisnéisí in ainmní abairte aicme mar: is breá an lá
é; b'aoibhinn an aimsir í; is beag an rud is buaine ná an duine.

Ach más aidiacht éiginnte an fhaisnéis ní bhíonn an t-alt ar a lorg: is beag rud a fuair
sé.

7.14 Úsáidtear an t-alt freisin sna cásanna seo a leanas
- le tobainne, iontas, scanradh a léiriú: chuala sí an scairt taobh thiar di; chonaic sé
an duine cúpla slat roimhe.
- roimh an aidiacht uile mura bhfuil gach roimhe: an uile lá (dhuine); ach gach uile
dhuine.

Is forainm uile in sin uile.
- roimh iliomad, iomad, iomarca, oiread, uafás, sluaite, céadta, mílte i bhfrásaí mar
an iomad (iomarca, oiread, t-uafás) daoine; na sluaite ban; na céadta (mílte) páiste (duine,
fáilte).
- roimh roinnt frásaí a bhfuil cruth na cinnteachta orthu ach a mbeadh a mbrí éiginnte
(9.22) gan an t-alt: an Choróin Mhuire; an Leabhar Eoin; an Pota Pádraig; an Dord Fiann;
an Tadhg an dá thaobh is mó in Éirinn; is mór an trua Muire é ; nach é an grá Dia é? nuair
a bhí an uair an chloig istigh.
- in ionad na haidiachta sealbhaí: scoiltfidh mé an cloigeann aige; briseann sé an croí
ionam.
- le hainmneacha teangacha nuair atá a mbrí forleathan: is í an Ghaeilge teanga ár
sinsear; tháinig an Béarla isteach; bhí an Ghearmáinis go maith aige.

Ligtear an t-alt ar lár mura bhfuil an bhrí forleathan: abair i mBéarla é; cuireadh Fraincis ar an mBíobla; tá
Gréigis aige; leabhar Spáinnise.
- roimh ainmneacha na laethanta, na míonna, na séasúr, agus féilte áirithe: an Luan;
deireadh na Bealtaine; is fearr liom an samhradh; timpeall na Cásca. Ach féach 7.15.
- le tinnis áirithe: an bhruitíneach; an triuch; an déideadh; an bholgach; na creatha.