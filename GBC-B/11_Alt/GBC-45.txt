45

7

AN tALT

7.1 Aidiacht a cháilíonn an t-ainmfhocal is ea an t-alt. Níl ach alt amháin sa Ghaeilge, an
t-alt cinnte. Is mar seo a dhíochlaontar é.

tuiseal 	uatha				iolra  (an dá inscne)
		firinscneach	baininscneach	
ainmneach	an		an		na
tabharthach	an		an		na
ginideach	an		na		na
gairmeach	--	--	--

7.2 Déantar cumaisc den alt agus focail áirithe: cén (< cé an); den (< de an); don (< do
an); faoin (< faoi an); ón (< ó an); san (< i an) roimh ghuta nó roimh fh + guta; sa (< i an) i
ngach cás eile; sna (< i na): cén fear? den traein; don gharsún; faoin uisce; ón sagart; san
aer; san fhocal; sa phóca; sa fhliuchras; sna báid.

7.3 Roimh a ainmfhocal agus cibé focail eile atá ag cáiliú an ainmfhocail a chuirtear an
t-alt de ghnáth: an post; an tríú duine; an uile áit; fear an tí; Sliabh na mBan.

7.4 Go hiondúil is ionann uimhir, inscne agus tuiseal don alt agus dá ainmfhocal: an
fear; hata an fhir; na fir; hataí na bhfear; feicim an bhean; gúna na mná; ar na mná;
gúnaí na mban; fás na haon oíche; an dá chapall; an fiche bó; hata an dara bean; teach na
chéad mhná.

Ach má luíonn trí, ceithre, ... naoi, deich idir an t-alt agus a ainmfhocal, úsáidtear
iolra an ailt, cibé uimhir atá ag a ainmfhocal mura céad, míle, milliún é: na trí bhó; na cúig
rothar déag. Ach an trí chéad teach; an seacht gcéad fear; an ceithre mhíle dhéag gunna;
an naoi milliún déag is fiche punt.

Feidhmeanna an Ailt
7.5 Is é príomhfheidhm atá ag an alt ainmfhocal a dhéanamh cinnte a bheadh éiginnte gan
é: tháinig an Brianach; sa samhradh; go dtí an Cháisc; bhí an Domhnach fliuch; an Seán Ó
Murchú atá i Sasana.

7.6 Úsáidtear an t-alt i logainmneacha
- leis na hilchríocha (ach amháin Meiriceá): an Eoraip; an Astráil