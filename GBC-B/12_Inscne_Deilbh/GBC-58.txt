58

Ní gnách samplaí d'ainmfhocail dhíorthaithe a thabhairt sna liostaí a ghabhann leis na
díochlaontaí éagsúla, ach amháin nuair a bhíonn iarmhír mar fhoirceann (céimí, etc. thuas).
Más ainmfhocal aonsiollach an mhír dheireanach d'ainmfhocal díorthaithe ní mór an focal
iomlán a infhilleadh mar a bheadh aonsiolla ann. Mar shampla, is mar aonsiollaí a infhilltear
ardrí, drochspéir, léarscáil, sailchuach, seandún. Ní thagann focail mar sin faoi réir na
rialacha a bhaineann le hinscne agus le hinfhilleadh ilsiollaí de ghnáth.

8.30 Tá a n-inscne féin nó a n-infhilleadh féin ag dornán d'ainmfhocail dhíorthaithe:
- i gcás ciondáil, comhdháil, éigeandáil, macasamhail, is iad ciondálacha,
comhdhálacha, éigeandálacha, macasamhla na hiolraí cé gur dálaí, samhlacha is iolraí do
dáil, samhail.
- is baininscneach do banab, bantiarna, banaltra ainneoin gur firinscneach do ab,
tiarna, altra.

Ainmfhocail Díorthaithe dar Críoch -ín
8.31 Is iondúil gur baininscneach san ainmneach agus sa tabharthach uatha d'fhocal
díorthaithe dar críoch -ín más ainmfhocal coitianta baininscneach an focal bunaidh: faigh an
láirín bhán; ar an óinsín chéanna. Ach má tá brí ar leith leis an bhfocal díorthaithe, seachas
díspeagadh ar an mbunfhocal, tá sé firinscneach: an paidrín páirteach; sceidín práta; cluaisín
bróige.

Is firinscneach do na focail sin sna tuisil eile: cosa an láirín bháin; suigh, a óinsín bhig.
Is firinscneach i ngach tuiseal do na focail cailín, coinín, gasóigín, paidrín, toitín, scolóigín.
Is baininscneach i ngach tuiseal d'ainmneacha dílse baineannach dar críoch -ín: Brídín,
Máirín, etc.

8.32 Sa chuid eile den chaibidil seo ní thugtar de ghnáth ach an t-ainmneach uatha, an
ginideach uatha (lasmuigh den cheathrú díochlaonadh), an t-ainmneach iolra, agus (i gcás
iolraí laga) an ginideach iolra: agus is san ord sin a thugtar iad. Is furasta na tuisil eile a