53
Foirceann agus Inscne

8.16 Is minic a chuireann foirceann agus inscne an ainmfhocail in iúl cad é an
díochlaonadh lena mbaineann an t-ainmfhocal. Os a choinne sin más eol an foirceann agus
uimhir an díochlaonta is minic, dá bharr sin, gurb eol an inscne. Tá na príomhchásanna
breactha anseo thíos.

An Chéad Díochlaonadh Tá ainmfhocail uile an díochlaonta seo firinscneach, agus consan
leathan (de réir an litrithe) is foirceann dóibh. Orthu sin tá ainmfhocail dar críoch -adh (mura
foirm ainm bhriathartha atá orthu), -án, -ch (firinscneach),-éad, -éal, -éan, -éar, -s, -ún, -úr:
samhradh; dán; each; céad; néal; éan; féar; tíos; dún; túr.

An Dara Díochlaonadh Ainmfhocail bhaininscneacha iad uile ach fíor-chorrcheann.
Consan is foirceann dóibh. Orthu sin tá ainmfhocail dar críoch -ch (baininscneach), -ilt, -is,
-lann, -óg : sceach; oscailt; Gréigis; íoclann; bróg.

Ní dhíochlaontar ainmneacha dílse fearnaomh a chríochnaíonn ar -óg: bachall Dochiaróg.

An Tríú Díochlaonadh Consan is críoch dóibh. Orthu sin tá
- ainmfhocail den dá inscne dar críoch -cht; mallacht (b), bantracht (b), léacht (b),
locht (f);
- ilsiollaí baininscneacha dar críoch -áil, -aint, -áint, -chan, -íl, -irt, -úil, -úint: ofráil;
cosaint; tiomáint; buachan; feadaíl; íobairt; barúil; canúint;
- ilsiollaí firinscneacha dar críoch -aeir, -éir, -eoir, -óir, -úir: grósaeir; tincéir;
feirmeoir; bádóir; táilliúir.

An Ceathrú Díochlaonadh Formhór na n-ainmfhocal dar críoch guta agus roinnt eile dar
críoch consan. Orthu sin tá
- ainmneacha coitianta daoine (firinscneach a bhformhór) dar críoch -a, -í, -ire:
garda, rí, cigire
- ainmfhocal dar críoch -ín (firinscneach de ghnáth, ach féach 8.31)