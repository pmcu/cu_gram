56

8.21 I ngach díochlaonadh eile agus sna hainmfhocail neamhrialta is ionann foirceann an
ghairmigh uatha agus foirceann an ainmnigh uatha: a ghasóg; a bhuachaill; a rí; a chara; a
bhean; a Bhríd.

An tIolra
8.22 Deirtear go bhfuil iolra an ainmfhocail tréan nó lag de réir mar atá foirmeacha na
dtuiseal iolra ar aon fhoirceann nó nach bhfuil.

8.23 Seo iad na cásanna ina bhfuil an t-iolra lag (an t-ainmneach uatha agus/nó uimhir an
díochlaonta faoi lúibíní)
- más consan caol is críoch don ainmneach iolra: báid (bád, 1); marcaigh (marcach,
1); tairbh (tarbh 1); caoirigh (caora, 5); faochain (faocha, 5); lachain (lacha, 5)
- má chumtar an t-ainmneach iolra trí -a a chur leis an ainmneach uatha: bruasa (1);
úlla (1); cosa (2); géaga (2); fearta (3); tréada (3); bruacha (4); neacha (4).

Is lagiolraí freisin beanna (binn, 2); deora (deoir, 2); ealaíona (ealaín, 2); seoda
(seoid, 2); ainimhe (ainimh, 2); dúile (dúil, 2); glúine (glúin, 2); súile (súil, 2); ba (bó, 4);
grásta (grásta, 4); mná (bean); uí (ua, ó).

8.24 Tréaniolraí atá ann sna cásanna eile. Is iad na cinn is coitianta na hiolraí ina bhfuil
- coimriú: briathra (briathar, 1); dabhcha (dabhach, 2); gamhna (gamhain, 3)
- leathnú: cealla (cill, 2); flatha (flaith, 3)
- athrú guta: sceana (scian, 2); sleasa (slios, 3)
- a (ar lorg consain nach bhfuil san ainmneach) e, í, ina dheireadh: tréithe (tréith, 2);
coillte (coill, 2); ríthe (rí,4 ); bádóirí (bádóir, 3); bearnaí (bearna, 4); cistí (ciste, 4);
tríochaidí (tríocha, 5); ceolta (ceol, 1); glórtha (glór, 1); áiteanna (áit, 2); craobhacha
(craobh, 2); ceathrúna (ceathrú, 5).