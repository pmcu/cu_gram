111

Úsáidtear measa mar bhreischéim ar dona go minic: is dona an lá é ach ba mheasa an lá inné. Úsáidtear measa le brí fearr
sna frásaí is measa liom (leat, etc.): is maith liom eisean ach is measa liom thusa.

11.26	Úsáidtear an réamhfhocal ná ar lorg na haidiachta nuair a luaitear go hindibhidiúil
na daoine (nithe, grúpaí) atáthar a chur i gcomparáid. Ní úsáidtear an ná seo in aon chás eile.
Má tá níos mó ná comparáid amháin ann baintear feidhm as an réamhfhocal ná athuair: beidh
sí níos airde ná a máthair agus ná Cáit.

11.27 Má tá an aidiacht ina comhlánú ag briathar faisnéiseach cuirtear an dobhriathar
níos roimh an aidiacht nuair atá aimsir phríomha ann, agus cuirtear ceann de na dobhriathra
níos, ní b', ní ba roimpi nuair atá aimsir stairiúil ann. Ní úsáidtear ní b' ach roimh aidiacht dar
tús guta nó fh + guta. Is féidir ní ba a úsáid roimh chonsan in aon chás eile: beidh sí níos
airde ná a máthair; d'éirigh Seanán níos (ní ba) raimhre ná Colmán; bhínnse níos fuaire (ní
b'fhuaire) ná tusa.

Is cumasc an dobhriathar níos (ní b', ní ba) den ainmfhocal ní (rud) agus foirm choibhneasta dhíreach na copaile, agus is
comhlánú ar an mbriathar faisnéiseach an t-ainmfhocal ní. Uaireanta scríobhtar mar níba (níb) é.

11.28 Sa táscach láithreach agus caite, agus sa choinníollach, is gnách an chopail a úsáid
in ionad an bhriathair bí; agus ní bhaintear feidhm as níos, ní b', ní ba sa chás sin: is troime
bonn dhá phingin ná bonn pingine; is gile an ghrian ná an ghealach agus ná na pláinéid; ní
lia tír ná nós; nach treise dúchas ná oiliúint? nárbh fhearr gluaisteán ná rothar?

11.29 Is minic a fhágtar ar lár an dara cuid den chomparáid. Sa chás sin deirtear gur
comparáid neamhspleách í: tá an aimsir níos teo anois; bhí sí ag éirí níos dathúla in aghaidh
an lae; is fearr feitheamh.

11.30 Is féidir níos (ní b', ní ba) + aidiacht a úsáid go haitreabúideach le hainmfhocal
éiginnte má tá comparáid neamhspleách ann: tóg ceann níos fearr; chuamar bealach níos (ní
b') achrannaí; cheannóinn í ar phraghas níos (ní ba) réasúnta; ba mhaith liom ceann níos (ní
b') óige.

Uaireanta úsáidtear an clásal coibhneasta atá i gceist in 11.31: díolfaidh tú as seo lá is faide anonn.