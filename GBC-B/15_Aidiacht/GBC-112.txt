112

11.31 I ngach cás eile is gnách an aidiacht a chur i gclásal coibhneasta copaileach in
ionad í a úsáid go haitreabúideach. Sna cásanna sin ní úsáidtear níos, ní b', ní ba. Mar
shampla, má tá ainmfhocal éiginnte á cháiliú ag an aidiacht i gcomparáid spleách: tá leabhar
agamsa is fearr ná do cheannsa; níor imir sé riamh cluiche ba shuimiúla ná é; chonaic mé
easpag ab óige ná eisean.

11.32 I gcás go mbeadh ainmfhocal cinnte, nó forainm, á cháiliú ag an aidiacht, ní
luaitear go hindibhidiúil ach an príomhcheann de na nithe atáthar a chur i gcomparáid.
Féadann an chomparáid a bheith neamhspleách, ach mura bhfuil, cuirtear i ndiaidh na
haidiachta ceann de na réamhfhocail de, ar agus cnuasainm (nó a chothrom) a sheasfaidh do
na nithe go léir atá i gceist, sin nó clásal coibhneasta eile.
- le briathar faisnéiseach: dhíol sé an beithíoch ab fhearr [den phéire; den scata];
tabharfar an post don duine is macánta [den bheirt, den triúr]; cheannaigh mé an rothar ba
bhreátha [a bhí ann].
- in abairt aicme: fear cróga is ea an duine is óige [den bheirt, den fhoireann].
- in abairt ionannais: is é an mol theas [an mol] is faide uainn [den bheirt]; ba í an
tsúil chlé [an tsúil] ba laige aige; ní hí Éire an tír is saibhre [den triúr; ar domhan]; ba é an
poll ba mheasa [den dá pholl; den iomlán] é; is é an fear is treise [ar a chine] é; is é is treise;
nárbh é Seáinín an leanbh ba bhreátha dá bhfaca tú (a chonaic tú) riamh?

11.33 Is fiú an scéim chomparáide sin thuas a chur i gcomórtas le scéim an Bhéarla. Is do
bhreischéim an Bhéarla a fhreagraíonn ailt 11.26-31. Is di freisin a fhreagraíonn 11.32 más
péire atáthar a chur i gcomparáid; ach is do shárchéim an Bhéarla a fhreagraíonn 11.32 i gcás
níos mó ná péire. D'fhreagródh abairtí mar tóg an peann is fearr; is iad na leabhair staire is
suimiúla do bhreischéim nó do shárchéim an Bhéarla de réir an chomhthéacs.

Is beagnach mar a chéile fosta, ó thaobh 11.32 de, scéim chomparáide na Gaeilge agus an
scéim Bhéarla a mbeadh claonadh ag a lán daoine in Éirinn léi murach tionchar an Bhéarla