110

11.22	Is é is réimír aidiachtach ann grúpa litreacha a bhfuil feidhm aidiachta leis agus
nach n-úsáidtear ach táite le focal eile agus i dtosach an fhocail sin: drochdhuine; dea-bhean;
róthe; an-íseal.

CÉIMEANNA COMPARÁIDE NA hAIDIACHTA

11.23 I dteannta aidiacht thuairisciúil a úsáid chun cáilíocht a lua i leith duine (ruda,
grúpa) is féidir a húsáid freisin chun trácht ar a mhéad a bhaineann an cháilíocht leis.
Céimeanna comparáide a thugtar ar na slite ina ndéantar sin. Is iomaí saghas céim
chomparáide ann, ach níl ach dhá chéim acu ina bhfuil foirm leithleach ag an aidiacht, mar
atá, an bhunchéim agus an bhreischéim.

An Bhreischéim agus Múnlaí Gaolmhara

11.24 De ghrá na simplíochta tugtar bunchéim na haidiachta ar fhoirm bhunaidh na
haidiachta: bán, saibhir, gearr, fearúil, breá, cé gur minice ná a chéile nach mbíonn
comparáid ar bith i gceist. Is í an bhreischéim a úsáidtear nuair a thráchtar ar cháilíocht
áirithe a bheith níos tréine ag duine (rud, grúpa) áirithe seachas a chéile, nó ag an duine (rud,
grúpa) céanna faoi thosca áirithe seachas a chéile. Is í foirm ghinideach uatha bhaininscneach
na haidiachta a úsáidtear chuige sin go hiondúil: báine, saibhre, giorra, fearúla, breátha;
agus tugtar breischéim na haidiachta ar an bhfoirm sin nuair a úsáidtear i gcomparáid í.
Ní dhíochlaontar an bhreischéim.

11.25	Tá breischéim ar leith ag cuid de na haidiachtaí. Sa liosta seo a leanas tugtar an
bhunchéim ar tús, agus ansin an bhreischéim: beag, lú; breá, breátha; dócha, dóichí; fada,
faide; fogas, foisce; furasta, fusa; iomaí, lia; ionúin, ansa nó ionúine; maith, fearr; mór, mó;
olc, measa; te, teo; tréan, treise nó tréine; -, túisce.