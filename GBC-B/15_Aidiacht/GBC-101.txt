101

In abairt chopaileach is ar lorg na copaile a chuirtear an aidiacht. Sna cásanna eile is áit éigin ar lorg an ainmní a chuirtear
í.

11.4 Ní úsáidtear an aidiacht fhaisnéiseach le briathra faisnéiseacha sa Ghaeilge chomh
minic is a dhéantar i gcuid de na teangacha eile. Má tá béim ar bith ar an aidiacht is minic
abairt chopaileach á húsáid. Mar shampla, dá mba mhian le duine tagairt a dhéanamh
d'amhrán a mbeifí i ndiaidh a chanta ina láthair, is túisce go mór a déarfadh sé ba bhinn an
t-amhrán é sin ná "bhí an t-amhrán sin go binn" (11.6). Mar an gcéanna is minic a déarfaí tá
dath dearg ar na cártaí sin nó is cártaí dearga iad sin in ionad "tá na cártaí sin dearg".
Mar sin féin tá a lán cásanna ann ina mbainfí feidhm as an aidiacht fhaisnéiseach ar lorg
briathair fhaisnéisigh fiú agus béim ar an aidiacht: tá sé fliuch; d'éirigh an oíche stoirmeach;
fásfaidh sé ró-ard. Agus is é is gnách i gcás aidiachtaí dar críoch -ach, -far, -mh[e]ar, -úil,
agus aidiachtaí briathartha.

11.5 Ní féidir an aidiacht fhaisnéiseach a dhíochlaonadh ná a urú agus ní shéimhítear í ach
ar lorg fhoirmeacha stairiúla na copaile agus i gcorrchás eile (4.24). Is féidir í a infhilleadh
chun an chéim chomparáide a dhéanamh: is fuar liom na hoícheanta seo; tá an ghealach
fuar; ba (ar, gur, nár, níor) mhaith leo dul ann; tá na pláinéid mhóra te ach is teo na réaltaí
ná iad.

11.6 Is minic a chuirtear an mhír go roimh bhunchéim na haidiachta faisnéisí, go háirithe i
gcás cúrsaí aimsire nó sláinte: tá mé go maith; bhí an aimsir go holc (go hálainn); tá an solas
go dona; bhí an lá [go] maith. Ach tá sé cliste (macánta, etc.).

Ní chuirtear go roimh aidiachtaí
- nach gcumtar dobhriathra leo: an bhfuil sé fuar (te, dorcha)?
- ar lorg na copaile: is álainn an lá é
- a ngabhann ró- leo: níl sé ró-iontach
- atá á gcáiliú ag dobhriathar: bheidís dona go leor; tá sé iontach maith.