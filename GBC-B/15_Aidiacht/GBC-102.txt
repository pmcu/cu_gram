102

AN AIDIACHT AITREABÚIDEACH

11.7 Ar lorg an ainmfhocail atá á cháiliú aici a chuirtear an aidiacht aitreabúideach
thuairisciúil agus an aidiacht thaispeántach: díol an bhó bhán; seachain an fear sin.
Ar a lorg freisin a chuirtear na haidiachtaí éiginnte seo a leanas: áirithe, amháin, ar bith, ar
fad, céanna, ceannann céanna, éigin, eile, go léir, uile (iomlán): lá áirithe; an domhan uile.

11.8 Roimh an ainmfhocal a chuirtear an aidiacht shealbhach, an aidiacht uimhriúil (de
ghnáth), an aidiacht cheisteach agus an aidiacht intriachtúil: mo leabhar; trí phunt; cén fear?
cá háit? cén ealaín í! cá hiontas é!

Roimhe freisin a chuirtear na haidiachtaí seo a leanas: aon, cibé, gach, gach re, uile (= gach):
níl aon chiall agat; cibé duine a bhí ann; an uile áit; gach uile rud.

11.9 Ag an aidiacht thuairisciúil a bhíonn tús áite, de ghnáth, nuair a thagann níos mó ná
aidiacht amháin ar lorg an ainmfhocail: an fear mór úd; duine beag amháin.

Is féidir eile a chómhalartú le seo, sin, úd: an saol úd eile; an saol eile úd.

Bíonn tús áite acu go léir ar aidiacht fhaisnéiseach a ghabhann le briathar faisnéiseach: níl an
fear mór eile sin róláidir.

11.10 Má tá dlúthcheangal idir ainmfhocal amháin agus ainmfhocal ginideach éiginnte a
cháilíonn é, cuirtear an t-ainmfhocal ginideach idir an chéad ainmfhocal agus aon aidiacht a
thagann ina dhiaidh á cháiliú: gach tiarna talún nua; an chéad sagart paróiste eile; cailín
aimsire sláintiúil.

Nuair nach bhfuil an ceangal ródhlúth tugtar tús áite go hiondúil don aidiacht thuairisciúil: an
lá breá gréine úd.

I gcásanna eile tá an dá eagar coitianta: teach gloine breá; teach breá gloine.

Bíonn tús áite uaireanta ag ainmfhocal ginideach cinnte ar aidiacht thaispeántach: fear na
cainte úd; bean na dtrí bhó sin.