304

27.8 Is cónasc iomarcach an mhír choibhneasta a sna clásail aidiachtacha dhíreacha
dhearfacha. Cé gur gnách í a scríobh (ach féach 27.9), níl sí riachtanach de réir na comhréire,
agus is minic báite í idir dhá chonsan féin sa chaint. Is iad seo na príomhchásanna ina
n-úsáidtear an clásal díreach (tá cló trom ar an réamhtheachtaí)
- an réamhtheachtaí ina ainmní sa chlásal aidiachtach: cá bhfuil an leabhar a bhí
ar an tábla? sin é an fear a shábhálfaidh an tír; scríobh síos inscne na bhfocal seo a leanas;
ní thuigim iad seo a deir gur fearr géilleadh; críochnóidh mé an obair a bhí á déanamh
agam; cé a bhí ag caint leat?
- an réamhtheachtaí ina chuspóir ag briathar an chlásail aidiachtaigh: tabhair dom
leath an airgid a fuair tú; taispeánfaidh mé duit an teach a cheannóimid; cad a
dhéanfaimid?
- an réamhtheachtaí ina chuspóir ag an ainm briathartha atá sa chlásal aidiachtach:
críochnóidh mé an obair a bhí mé a dhéanamh; cá bhfuil an roth a chonaic mé thú a
dheisiú? thug sé an fhianaise a bhí rún aige a thabhairt; ní fheicim aon rian den teach a bhí
tú ag iarraidh a thógáil; seo an chéad áit a thabharfaidh siad iarraidh a ionsaí; cad é an rud
a bhí Bruadar ar aigne a dhéanamh?
- an réamhtheachtaí ag feidhmiú mar dhobhriathar ama sa chlásal aidiachtach: sin
é an uair a loitfear iad; cén uair a shroichfimid Gaillimh? ní cuimhin liom an lá a tháinig
siad; maraíodh é an bhliain a thosaigh an cogadh.

Taobh amuigh den fhocal uair is féidir an clásal neamhdhíreach a úsáid ar lorg a leithéidí sin de réamhtheachtaithe.

27.9 Ní úsáidtear an mhír choibhneasta dhearfach dhíreach roimh na focail atá (foirm
den bhriathar bí), atáim, atáimid, atáthar, is, ba, ab: cá bhfuil an fear atá tinn? seo an ceol
atáim[id] a fhoghlaim; na héadaí atáthar a chaitheamh, cad is fiú é? an scéal is iontaí díobh
go léir; ba é ba rí ann; sin é an fear ba chúis leis; Seán ab ainm dó.