309

Cé gur slachtmhar múnlaí na n-abairtí sin ní mór atá siad in úsáid i nGaeilge an lae inniu
taobh amuigh den Ghaeilge scríofa, agus ansin féin is annamh a bhaintear feidhm astu ach i
gcás na réamhfhocal ar, as, do, i, le. Ní úsáidtear ar chor ar bith iad le réamhfhocail a
rialaíonn an tuiseal ainmneach (ach, amhail, gan, etc.); agus níl aon mhúnlaí diúltacha ann a
d'fhreagródh dóibh.

27.18 An forainm coibhneasta réamhtheachtach
Tig leis an mír choibhneasta a (ar) bheith ina cónasc agus ina réamhtheachtaí san am céanna.
Sa chás seo freisin tá feidhm forainm aici agus tugtar an forainm coibhneasta
réamhtheachtach uirthi toisc í a bheith i dtosach an chlásail choibhneasta. Ciallaíonn an
forainm coibhneasta seo iomlán nó an méid go hiondúil. Fearacht na réamhtheachtaithe eile
feidhmíonn sé san uaschlásal agus sa chlásal aidiachtach. (Féach mar a dhéanann an focal
Béarla whatever an rud céanna san abairt take whatever you want.)

Tig leis an bhforainm coibhneasta réamhtheachtach feidhmiú sa chlásal aidiachtach go
díreach nó go neamhdhíreach trí iartheachtaí, ach is í foirm an bhriathair a leanann é sa dá
chás ná an fhoirm a leanann an cónasc simplí neamhdhíreach a (ar).
- feidhmiú díreach sa chlásal aidiachtach: is leat a bhfuil agam; d'ólamar a
bhfuaireamar; sin ar chualamar; bhain sé de a raibh air; ba é Somhairle an fear ba
chiallmhaire dá (= de + a) raibh ann; lá dá raibh sé ag seilg chuaigh sé go Binn Éadair;
agus d'éirigh sé i ndiaidh a ndúirt an dochtúir; is leor tonna eile le cois a bhfuil agam; ní
cháinfeadh duine ar bith a bhfuil mé a ól; ní chothódh sé an cat a n-íosfadh sé; sin ar
cuimhin liom; sin arbh eol dó; na smaointe ab uaisle dar chúis leis an réabhlóid.

Maidir le dhá fheidhm an réamhtheachtaí tá forainm coibhneasta an chéad abairt thuas ina ainmní sa
phríomhchlásal agus ina ainmní freisin sa chlásal aidiachtach.