310

- feidhmiú neamhdhíreach sa chlásal aidiachtach: bhídís i ngach uile theach dá (=
de + a) dtéimis go dtí é; mharaigh siad an uile dhuine dár (= de + ar) fhéad siad teacht suas
leis; tá sé lag de bharr a ndeachaigh sé tríd; sin a bhfuil a fhios agam.

San uatha atá an t-iartheachtaí i ngach abairt thuas.

San abairt dheireanach thuas tá an chéad a (an forainm coibhneasta) ina fhaisnéis nó ina ainmní (de réir
an chomhthéacs) sa phríomhchlásal, agus é ag feidhmiú sa chlásal aidiachtach tríd an dara a (aidiacht shealbhach).

27.19 Is í an chuid den abairt atá ar lorg an fhorainm choibhneasta réamhtheachtaigh atá
ina clásal aidiachtach (ní áirítear an réamhtheachtaí ina chuid den chlásal aidiachtach in aon
chuid den chaibidil seo). Os a choinne sin, áfach, is clásal ainmfhoclach go hiondúil an chuid
den abairt dar tús an forainm coibhneasta réamhtheachtach. Is é sin - forainm coibhneasta
réamhtheachtach + clásal aidiachtach = clásal ainmfhoclach.

Chun an méid sin a thuiscint níos soiléire déanaimis taifeach ar an abairt is leat a bhfuil
agam:

Copail		Faisnéis			Ábhar cainte iomlán (clásal ainmfhoclach)	
is		leat		ainmní		leathnú an ainmní (clásal aidiachtach)
				a		bhfuil agam

27.20 Is féidir le haidiacht nó le frása an forainm coibhneasta réamhtheachtach a cháiliú ach
ní thagann an cáilitheoir idir é agus an briathar a leanann é: díol gach a bhfuil agat; thuigfinn
gach a mbeadh sé ag cur síos air; déan gach ar ceart a dhéanamh; rinne sé gach ar chóir a
dhéanamh; sin a bhfuil d'airgead agam; i ndiaidh a raibh sé a dhéanamh de ghuíodóireacht;
dá mhéad a bhfuil a chomrádaithe a thabhairt de chabhair dó; i measc a raibh eile ann bhí
Seán ann.