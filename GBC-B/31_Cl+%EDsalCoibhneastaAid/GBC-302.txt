302

27

AN CLÁSAL COIBHNEASTA INA CHLÁSAL AIDIACHTACH

27.1 Nuair atá clásal coibhneasta ag cáiliú ainmfhocail nó fhorainm, tá sé ag déanamh gnó
aidiachta, agus is clásal aidiachtach é.

Is mó go mór is cosúil comhréir na Gaeilge, ó thaobh na gclásal aidiachtach de, le comhréir
seanabairtí Béarla de shaghas that is the book I want; I am not the man I was; he died the day
she was born; he liked the people he lived with; who does he think he is? Abairtí iad sin a bhí
bunaithe sa Bhéarla sula ndearnadh forainmneacha coibhneasta de na forainmneacha
ceisteacha who, which, etc., trí aithris ar na focail Laidine qui, quod, etc. Tá dhá fheidhm ag
an réamhtheachtaí (book, man, day, people, who), feidhm amháin sa phríomhchlásal agus
feidhm eile san fhochlásal. Níl aon fhorainm coibhneasta intuigthe iontu.

De ghrá na simplíochta tráchtar anseo ar chlásail choibhneasta leithleacha dar tús forainm ceisteach cé nach clásail
aidiachtacha ghnácha iad. Agus áirítear an forainm ceisteach ina réamhtheachtaí cé nach réamhtheachtaí gnách é.

27.2 Is iad seo na ranna cainte is mó atá i gceist i gcomhréir an chlásail aidiachtaigh; an
réamhtheachtaí, mír choibhneasta, an t-iartheachtaí, agus briathar an chlásail.

27.3 Is é an réamhtheachtaí an focal atá á cháiliú ag an gclásal aidiachtach.

Feidhmíonn sé sa chlásal aidiachtach agus san uaschlásal. Is í a fheidhm san uaschlásal a
chinneann a thuiseal.

Uaireanta ní bhíonn de cheangal idir an dá chlásal ach an réamhtheachtaí. Tá cló trom ar an
réamhtheachtaí sa dá shampla seo a leanas: cá bhfuil an casúr is troime? labhair leis an
duine atá i gceannas.

Tá casúr ina ainmní sa phríomhchlásal agus ina ainmní arís san fhochlásal. De bharr an chéad
cheann den dá fheidhm sin tá casúr sa tuiseal ainmneach.

Tá duine faoi réir ag an réamhfhocal leis sa phríomhchlásal, agus ina ainmní sa dara clásal.
De bharr an chéad cheann den dá fheidhm sin tá duine sa tuiseal tabharthach.