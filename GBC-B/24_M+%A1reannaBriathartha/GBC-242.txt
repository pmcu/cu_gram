242

20

NA MÍREANNA BRIATHARTHA

20.1 Is é a chiallaíonn míreanna briathartha focail nach féidir a úsáid ach go díreach
roimh bhriathar nó nasctha leis. Féadfaidh mír bhriathartha bheith ina dobhriathar, nó ina
cónasc, nó ina forainm coibhneasta. Sna liostaí seo thíos is dobhriathar freisin formhór na
míreanna a áirítear ina gcónaisc; agus is cónasc freisin aon mhír a áirítear ina forainm
coibhneasta.

Is gnách go mbíonn tionchar ag an mír ar fhoirm an bhriathair maidir le •séimhiú, urú,
etc.
-modh agus aimsir
- cé acu spleách nó neamhspleách nó coibhneasta an fhoirm.

Os a choinne sin, tá tionchar ag aimsir an bhriathair ar an bhfoirm atá ag míreanna áirithe.

MÍREANNA ROIMH BHRIATHRA RIALTA

20.2 Tá dhá fhoirm ag na míreanna seo a leanas
a (ar):	- cónasc coibhneasta neamhdhíreach dearfach: fear a gcabhróinn leis; bean
ar maraíodh a mac.
- forainm coibhneasta réamhtheachtach: sin a n-ólaim.
- forainm coibhneasta iartheachtach: áit ar a nglaoitear Trá Lí.
an (ar): dobhriathar ceisteach dearfach: ar éirigh sé?
cá (cár): dobhriathar ceisteach áite: cá n-imíonn an taoide?
go (gur): - cónasc ráiteasach dearfach: sílim gur theith sé.
- dobhriathar guítheach dearfach: go gcúití Dia thú.
- cónasc aidhme: tabhair dom é go mbrisfidh mé é.
- cónasc ama: fan go n-éirí an ghrian.