239

- an cuspóir ina ainmní agus an gníomhaí ar lorg ag, nó i gcumasc le ag, más ann
dó: tá an fógra léite ag Tomás; beidh an teach feicthe acu faoi seo; d'éirigh siad nuair a bhí
an bia caite acu; níl curtha síos ag an údar ach an fhírinne
- an úsáid neamhphearsanta: tá beirthe (buaite, teipthe, sáraithe) orm; tá rite
(éirithe) leat; tá tagtha faoi sna sléibhte tar éis an triomaigh; tá glaoite ort; ós imithe dó; níl
cloiste agam uaidh fós
- an aidiacht bhriathartha ina comhlánú ar bhriathra éagsúla: níor chuala mé riamh
ráite mar sin é; chonacthas sin cruthaithe inné; fuair sé péire bróg déanta.

Tá roinnt samplaí de chomhlánú an bhriathair bí sna habairtí thuas.

19.4 Úsáidtear an briathar bí agus aidiacht bhriathartha (in ionad bhriathar na haidiachta
briathartha) in iarbheart le cinnteacht a léiriú: murach tusa bhí sé báite (is cinnte go mbáfaí
é); má chloistear thú tá tú gafa (is cinnte go ngabhfar thú).

19.5 Maidir le dornán d'aidiachtaí briathartha is gnách gnáthaidiacht a úsáid thar a
gceann ach amháin, b'fhéidir, i leaganacha áirithe: eorna ghlan; tá an eorna glan agam; bhí
an cleamhnas socair acu; an bhfuil an buicéad lán fós? tá mé marbh ag an obair seo; bhí na
scoláirí cruinn; tá sí crom faoin ualach.

Ach tá siad glanta leo; praghas socraithe; coinnigh na seolta líonta; na mílte maraithe acu
(= slua mór), etc.

NA RANGABHÁLACHA

19.6 Tá ranna cainte eile sa Ghaeilge atá ar aon dul leis an aidiacht bhriathartha nó
gaolmhar léi maidir lena ndeilbhíocht, agus sa mhéid go bhfuil feidhm aidiachta acu agus go
léiríonn siad gníomhú briathartha. Os a choinne sin is féidir cuid acu a úsáid go coitianta ar
lorg na copaile, murab ionann agus an aidiacht bhriathartha (nach n-úsáidtear mórán inniu ar
lorg na copaile mura bhfuil treise i gceist).

19.7 Rangabháil an Riachtanais