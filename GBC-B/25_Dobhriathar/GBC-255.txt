255

Ach féadann pointe ama bheith i gceist i ráitis dhearfacha áirithe: sin é an chéad uair riamh a
bhí sé ann.

21.25 In abairtí ceisteacha féadann pointe nó tréimhse ama bheith i gceist de réir an
chomhthéacs: an raibh tú thuas in eitleán riamh? (pointe); an raibh sé (fear atá dall) riamh
mar sin? (tréimhse); an bhfillfidh sí choíche? (pointe); an bhfanfaidh sí ann choíche?
(tréimhse).

21.26 Frásaí dobhriathartha dar tús ar feadh, go ceann, i gceann, i rith, le, le linn, i
gcaitheamh, etc., léiríonn siad pointe ama i gcás
- teagmhas ag pointe ama i lár tréimhse: fuair sé bás i gcaitheamh (i rith) na
hoíche; níor tharla sé le mo linnse
- teagmhas ag pointe ama i ndeireadh tréimhse: imeoidh Seosamh i gceann bliana
- teagmhas atá comhaimseartha le teagmhas eile: le linn an focal sin a rá dó
mhúch sé an solas

21.27 Tréimhse ama a léiríonn ar feadh, go ceann, i rith, le, le linn, etc., i gcás
- teagmhas atá leanúnach ar feadh tréimhse: bhí sé ann ar feadh bliana; bhí an tae
gann le linn (i rith, ar feadh) an chogaidh; bhí an leanbh caillte i rith seachtaine
- teagmhas atá leanúnach go dtí pointe ama ag deireadh tréimhse
- ag breathnú siar: tá sé ann le bliain; bhí an talamh acu le (ar feadh) dhá chéad
bliain roimhe sin; bhí sí tinn le (ar feadh) cúpla seachtain roimh an gCáisc
- ag breathnú romhainn: beidh sé i Sasana go ceann bliana.

Tá an dá shaghas tréimhse araon i gceist in tá mé anseo le trí mhí agus beidh mé anseo go
ceann naoi mí, agus mar sin de beidh mé anseo ar feadh bliana.

21.28 Is minic a bhíonn feidhm ainmfhocail ag an dobhriathar ama: cén dochar atá anois ann
ach oiread le riamh? tá sé anseo ó inné; seachtain ó inniu; an amárach an Aoine?