294

25

AN ABAIRT SHIMPLÍ: AN PRÍOMHCHLÁSAL

25.1 Is ionann comhréir na habairte simplí agus comhréir an phríomhchlásail ach go
bhfuil clásal amháin eile ar a laghad ag gabháil leis an bpríomhchlásal.

25.2 Nuair nach bhfuil an chopail i gceist (Caib.16) is é seo gnáthord na bhfocal san
abairt shimplí: [mír bhriathartha] + briathar + ainmní [lena cháilitheoir] + focail eile: ní
théann Séamas óg abhaile go dtí a sé a chlog; bhris an naíonán an buidéal; cá bhfuil
d'athair? conas tá an tsláinte agat?

25.3 Is minic, áfach, a chuirtear focal eile nach mír bhriathartha roimh an mbriathar, go
háirithe nuair atá fochlásail ann. Déantar sin
- leis an bhfocal eile sin a threisiú: fear amháin níor éalaigh uainn; freagra ní
bhfuair mé; ar ais nár thaga sé; dealbh go deo ná raibh tú
-  ar mhaithe le slacht agus cothromaíocht
- má tá an t-ainmní iomlán rófhada, ach sa chás sin úsáidtear forainm iarthagrach:
an fear is treise ar domhan ní chorródh sé an chloch; an t-eitleán a chuaigh thart ar maidin
thit sé isteach san fharraige
- i gcás dobhriathra agus frásaí áirithe: lá amháin d'fhill sé; ag dul thar an reilig
dom chuala mé glór duine; maidir le Seán, bhí sé ina chodladh.

25.4 Uaireanta is siar a chuirtear an t-ainmní fada: tháinig chugam isteach fear a bhí ar
leathshúil. Uaireanta eile déantar an t-ainmní a scaradh óna chlásal aidiachtach: tháinig fear
chugam isteach a bhí ar leathshúil.

25.5 Maidir le cuspóir an bhriathair agus le comhlánú agus leathnú na faisnéise glactar
le roinnt mhaith saoirse i dtaobh shuíomh na bhfocal éagsúil atá iontu i leith a chéile. Is minic
áfach gur faide siar cuspóir forainmneach ná cuspóir ainmfhoclach: múineadh Seán go maith;
múineadh go maith é.