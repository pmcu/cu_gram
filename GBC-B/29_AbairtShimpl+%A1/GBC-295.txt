295

Is minic freisin dobhriathar nó a chothrom idir an t-ainmní agus an cuspóir: bain díot do
bhróga; chuir sé air a chóta; bhuail sí ó thalamh an doras; ná cuir i bhfolach an leabhar;
tarraingímis aníos na cathaoireacha; coinnigh istigh na cearca.

25.6 In abairtí leathdhiúltacha ina bhfuil na múnlaí ní... ach; gan... ach, is gnách an
chuid den abairt dar tús ach a chur siar go deireadh na habairte: ní raibh Seán ach sa bhád; ní
raibh sa bhád ach Seán; ní raibh Seán a dhathú ach an bád; ní raibh Seán ach ag dathú an
bháid; ní raibh ag dathú an bháid ach Seán; níor dhathaigh Seán ach an bád; níor dhathaigh
aon duine an bád ach Seán; ní dhearna Seán ach an bád a dhathú; agus gan é ach ag dathú
an bháid; agus gan é a dhéanamh ach an bád a dhathú, etc.

Ní mór bheith cúramach faoin gcuid den abairt ar ceart ach a chur roimpi ar eagla gur brí chontráilte a thabharfaí don
abairt. Is é áit a gcuirtear ach ná roimh na focail a dhéanann cuimsiú ar an ngníomhú briathartha.

25.7 Bíonn múnla fochlásail ráiteasaigh ar an bpríomhchlásal uaireanta
- ar lorg intriachtaí áirithe: m'anam nár chuala mé é; mo choinsias go bhfuil mo
rámh briste! ambaiste go bhfuil eagla air; ar m'fhallaing nárbh aon amadán é!
- ar lorg clásail fhaomhaigh go háirithe san fhilíocht:
Mná deasa an domhain agus faighim iad ar mo roghain
Gurb í Mal Dubh an Ghleanna a phósfainn.

25.8 Bíonn múnla céadbhirt ar an bpríomhchlásal uaireanta: má b'fhearr mar sin é!
Bíonn múnla 18.11(1A) ar an bpríomhchlásal uaireanta. Féach 18.17.

FREAGRAÍ & ATHFHRIOTAIL EILE

25.9 Níl de dhifríocht idir múnla freagraí (nó athfhriotal eile) agus múnla gnáthráiteas
ach go bhfágtar focail áirithe ar lár toisc iad a bheith intuigthe de bharr na habairte a thagann
rompu.