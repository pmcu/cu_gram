226

18

COMHRÉIR AN AINM BHRIATHARTHA

18.1 Ní mór aithint idir ainm briathartha ceart, is é sin focal a bhfuil feidhm ainmfhocail
agus feidhm briathair aige, agus ainmfhocal atá ar aon fhoirm le hainm briathartha ach nach
bhfuil feidhm briathair aige. "Ainm briathartha atá ag feidhmiú mar ghnáth-ainmfhocal" a
thugtar ar an dara sórt uaireanta.

18.2 Is deacair a rá uaireanta cé acu ainm briathartha ceart nó gnáth-ainmfhocal atá ann. Ó
thaobh fhoghlaim na gramadaí de, is leor a fhios a bheith againn gur gnáth-ainmfhocal é
- má tá an t-alt roimhe: tá an scrúdú thart.
- má tá aidiacht nó ginideach nach cuspóir á cháiliú, nó má d'fhéadfadh a leithéidí
d'fhocail é a cháiliú: tá dhá réiteach ann; thug sé léim (fhada); luí na gréine.
- más foirm iolra é: fuair mé orduithe ón rí.

18.3 Tig le haidiacht shealbhach an dá shórt a cháiliú
- ainm briathartha ceart: ná bí do mo leagan
- ainm briathartha ag feidhmiú mar ghnáth-ainmfhocal: mo leagan féin den scéal.

Gníomhaí agus Cuspóir Ainm Bhriathartha

18.4 An gníomhaí a thugtar ar an duine (rud) a dhéanann gníomhú an ainm bhriathartha: tá
Seán ag caint. Ach ní i gcónaí a luaitear gníomhaí: ní mór stad anois.

18.5 Más gníomhú aistreach é féadfaidh cuspóir, is é sin an duine (rud) a ndéantar an
gníomhú air, gabháil leis an ainm briathartha: tá mé ag léamh leabhair. Ach ní i gcónaí a
luaitear cuspóir: tá mé ag léamh.

18.6 Is gnách foirm fhada an ainm bhriathartha (17.2) a bheith neamhaistreach agus an
fhoirm ghairid aistreach: bhí sé ag fí an éadaigh; chaith sé an lá ag fíochán.