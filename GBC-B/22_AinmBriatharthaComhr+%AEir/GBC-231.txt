231

18.20 In ionad na múnlaí in 18.19 ina n-úsáidtear an réamhfhocal a, tá múnlaí eile ann
ina ndéantar ainmní den chuspóir: pingin ní raibh á saothrú agam; nach deas an obair atá á
déanamh ag Cáit? rinne sé mar a bhí á dhéanamh agamsa; níl á fháil ag Seán ach a chion.

18.21 Sna foirmeacha leanúnacha foirfe, úsáidtear tar éis, d'éis, i ndiaidh roimh fhoirm
leanúnach an ainm bhriathartha: bíodh (tá, bíonn, etc.) sé tar éis bheith ag ól an uisce; tá
Seán i ndiaidh bheith ag rith; bhí siad tar éis bheith á ól; rinne sé taithí de bheith ag ól.

18.22 Nuair nach mian an gníomhaí a lua sna habairtí atá in 18.21 úsáidtear an
saorbhriathar: bítear (táthar, etc.) ag crú na bó; bítear (táthar, etc.) ag rith; rinneadh taithí
de bheith ag ól; bhíothas á gcáineadh; pingin ní rabhthas a shaothrú; céard a bhíothas a
dhéanamh? ní rabhthas a fháil ach tuarastal suarach.

Rogha idir Múnla 1A, 1B agus 2A, 2B

18.23 Sna foirmeacha timchainteacha úsáidtear an briathar cúnta bí agus ar tí, chun, ag
brath, ar hob roimh mhúnla 1A, 1B: bíodh (tá, bíonn, etc.) sé ar tí imeacht amach as seo; tá
sé chun teacht; bhí siad ag brath éirí; bhí mé ar hob a dhéanta.

Mura bhfuil an gníomhú le déanamh go ceann tamaill úsáidtear chun, ag brath, le: tá Liam le
teacht i gceann dhá lá; tá an dochtúir chun gluaisteán nua a cheannach amárach; bhí siad ag
brath an claí a leagan sa tráthnóna.

Agus mar an gcéanna le brí leanúnach: tá mé ag brath (chun, le) bheith ag obair i gceann
seachtaine.

18.24 Úsáidtear an briathar cúnta bí agus ag dul a nó ag dul ag i bhfoirmeacha
timchainteacha freisin roimh mhúnlaí 2A, 2B: bhíomar ag dul a dhíol an tí; tá Colm ag dul a
shnámh; bhíothas ag dul ag fiach.

Féadtar cuid den fhrása a thabhairt chun tosaigh lena treisiú: an a(g) imirt cártaí atá tú ag
dul? an ag dul a imirt cártaí atá tú?