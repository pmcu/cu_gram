236

- leis an réamhfhocal le chun aidhm, oibleagáid, cinniúint, féidearthacht, etc., a
léiriú. Cuirtear ag roimh an ngníomhaí (nó i gcumasc leis) má luaitear é: tá sé le marú
(aidhm); tá obair le déanamh agam (oibleagáid); is dócha nach raibh Seán le bá an lá sin
(cinniúint); níl le feiceáil ach carraigeacha (féidearthacht).
- leis an réamhfhocal do (nó cumasc de do agus an aidiacht shealbhach) chun
gníomhú leanúnach a léiriú. Má luaitear an gníomhaí cuirtear an réamhfhocal ag roimhe nó i
gcumasc leis: tá mé do mo chrá ag Seán; tá an bia á ullmhú aici; bhíomar dár marú.

18.39 D'fhéadfadh athbhrí bheith i gceist nuair a bhíonn an gníomhaí agus an cuspóir
araon sa tríú pearsa agus ar aon uimhir, agus ar aon inscne más san uatha dóibh, i gcásanna
mar seo: tá Tomás á mholadh; bhí Síle á cáineadh; beidh siad á dtriomú; tá saighdiúirí á
dtraenáil.

Sna ceithre shampla sin thuas ní féidir a rá cé acu gníomhaí nó cuspóir atá sa dara focal den
abairt. Mar shampla, d'fhéadfaí an dá aistriú Béarla seo a leanas a chur ar an gcéad abairt:
Tom is praising him nó Tom is being praised.

Más é an gníomhaí atá i gceist is féidir an athbhrí a sheachaint trí ainmní a dhéanamh den
chuspóir: Tá sé á mholadh ag Tomás; bhí sí á cáineadh ag Síle; bhí siad á dtraenáil ag
saighdiúirí. Más é an cuspóir atá i gceist is féidir an athbhrí a sheachaint trí leagan
saorbhriathair a úsáid: táthar ag moladh Thomáis; bhíothas ag cáineadh Shíle; beifear á
dtriomú; táthar ag traenáil saighdiúirí.

18.40 Leaganacha le réamhfhocail éagsúla:
faoi: faoi mhallbhruith;
idir: idir bheith eatarthu
ó: tá na cearca ó bhreith; tá gnó an lae ó dhéanamh; ó bheith ag siúl
thar: thar bheith maith; thar fulaingt
trí: trí bheith mall.