207

16.26 Is iomaí bealach chun suibiachtúlacht a chur in iúl, e.g. trí fhrásaí mar dar le, cheap
sé, ba é a bharúil, etc. Níl i gceist anseo, áfach, ach feidhm an réamhfhocail le i bhfaisnéis na
habairte copailí. Seo roinnt de na cainteanna is tábhachtaí.
- ar lorg aidiachta: is ard liom é (= is ard (ró-ard) é, dar liom); is maith leis bheith
saor (ceapann sé gur maith an rud bheith saor); ar mhiste leat mé a dhul abhaile? b'fhearr léi
imeacht; nárbh fhearr leat luí síos? ní beag liom é (ceapaim gur leor é); ní mór liom duit é (ní
dóigh liom go bhfuil an iomad agat; níl éad agam leat faoi); ba mhór leis de ghreim é (shíl sé
go raibh níos mó ná greim amháin ann).
- ar lorg ainmfhocail: is cuma liom (ceapaim gur mar a chéile an dá rogha): ní foláir
leis imeacht (ní shásóidh aon ní é ach imeacht; Béarla he insists on going); níorbh fholáir léi
an roth a choimeád aici féin.

Ní i gcónaí a chuireann le suibiachtúlacht in iúl: is cuimhin liom é; is liom é.

16.27 Tá a lán abairtí oibiachtúla ann a fhreagraíonn do na cinn atá in 16.25-26 agus a bhfuil
do in ionad le iontu. Bheadh na habairtí sin oibiachtúil gan do; ní chuireann do isteach ar an
oibiachtúlacht: is maith duit é (= déanann sé maitheas duit cibé faoi do bharúil féin ina
thaobh); is cuma duit [é] (ní bhaineann sé leat; ná buair thú féin faoi); ní foláir di dul abhaile
(caithfidh sí dul; níl aon rogha aici); ní mór di éirí as obair feasta (caithfidh sí...); ní beag
duit é (tá do sháith agat); ní miste duit dul abhaile.

Is féidir múnla ceiste reitriciúla a chur ar chuid de na habairtí sin thuas lena dtreisiú: cá beag
duit é? cá mór daoibh imeacht? cá fearr duit bheith ag caint? cár mhiste duit é?

Abairt oibiachtúil is ea is beag orm iad.

Athrá i bhFreagraí

16.28 Is gnách an aidiacht fhaisnéiseach a athlua i bhfreagraí agus in abairtí gaolmhara eile:
Ar chóir iad a cheannach? Ba chóir, cinnte.

Nach fearr na cinn óga? Ní fearr, go deimhin.