214

Más chun tagairt a dhéanamh do dhuine ar leith nó d'áit ar leith a úsáidtear ainm dílis,

is ainm cinnte é. Mar sin de, más faisnéis an t-ainm dílis ní mór abairt ionannais a úsáid: is é
Seán mo chara; nach í Éire mo thír dhúchais?

In aon chás eile féadann ainm dílis bheith cinnte nó éiginnte de réir na ngnáthrialacha
(9.19-23). Is minic sna cásanna sin gurb é ainm an duine nó ainm na háite, agus nach é an
duine féin ná an áit féin atá á léiriú ag an ainm dílis. Má úsáidtear an t-ainm dílis éiginnte mar
fhaisnéis, ní mór abairt aicme a úsáid: Tomás is ea é mar Tomás is ea a athair; Micheál ba
ea an triúr acu; is Oisín i ndiaidh na Féinne é; is Seán is ainm dom; ní aon Tadhg an dá
thaobh mise; [is] Éire ainm na tíre seo; Caisleán Nua is ea an baile sin fosta.

TREISIÚ A DHÉANAMH LEIS AN gCOPAIL
16.50 Is féidir an chopail a úsáid chun páirt d'abairt ina bhfuil a briathar faisnéiseach a
threisiú. Sa treisiú seo áirítear réamhfhocal + ainmfhocal mar aonad, agus mar an gcéanna
áirítear ainmfhocal agus a chuid cáilitheoirí mar aonaid. Aistrítear an pháirt atá le treisiú chun
tosaigh ar an mbriathar mar fhaisnéis nua. Cuirtear an briathar sin san fhoirm choibhneasta,
agus is gnách go gcuirtear foirm phríomha den chopail roimh an iomlán. Má tá aimsir stairiúil
sa ghnáthleagan féadtar foirm stairiúil den chopail a úsáid roimh fhorainm pearsanta (an tríú
pearsa).

Baintear feidhm as fofhaisnéis más gá í de réir 16.34-35.
Treisiú ar Abairt nach bhfuil an Chopail inti

16.51 An gnáthleagan: chuaigh mac Sheáin go Doire inné ag imirt cluiche.
Leaganacha treise:
Is é mac Sheáin a chuaigh go Doire inné...
An go Doire a chuaigh mac Sheáin inné...?
Nach inné a chuaigh mac Sheáin go Doire...?
Dúradh gur ag imirt cluiche a chuaigh mac Sheáin.