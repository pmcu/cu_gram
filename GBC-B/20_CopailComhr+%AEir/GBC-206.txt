206

16.23 Taobh amuigh de na cásanna atá luaite in 16.20-22), is gnách forainm, nó ainmfhocal
coitianta a bhfuil an t-alt roimhe, a chur i gcomhaisnéis roimh ainmní ainmfhoclach cinnte
nuair is aidiacht bhunchéime an fhaisnéis: is mór í mo chumhacht; ba mhór é a ghlór; nach
cleasach an mac an saol? is maith an t-iománaí an fear ar an gclaí.

Féach na difríochtaí brí agus múnla atá idir an dá abairt seo:
Nach peileadóir maith [é] Tadhg? [Béarla: isn't T. a good footballer?]
Is ea nó Ní hea.

Nach maith an peileadóir [é] Tadhg? [Béarla: isn't T. a good footballer?].
Is minic gur ceist reitriciúil an dara ceann. Is maith, nó tá, an freagra.

16.24 Úsáidtear na haidiachtaí éiginnte i múnlaí tábhachtacha copaileacha roimh ainmfhocal
coitianta gan an t-alt:is annamh (beag, fánach, iomaí, tearc) duine a thagann an treo seo; an
iomaí fear [atá] agat? is iomaí do leithéid a chabhródh liom; is iomaí sin duine a chonaic
mé.

Féach na difríochtaí brí agus múnla atá idir an dá abairt seo:

Is beag duine a rachadh isteach ann (= ní mórán a ...).

Is beag an duine a rachadh isteach ann (= ní fhéadfadh aon duine dul isteach ann ach duine beag).
Aidiacht éiginnte atá sa chéad abairt, agus aidiacht thuairisciúil sa dara ceann.

Abairtí Oibiachtúla agus Abairtí Suibiachtúla

16.25 An té a deir is gearr é, is fada é, tugann sé le tuiscint go bhfuil an faisniú
neamhspleách ar thuairimí daoine, gur fíoras atá sé a insint. Abairtí oibiachtúla a thugtar ar
abairtí mar sin.

Ach nuair a deir sé is gearr liom é, is fada le Gearóid é, ní fíoras ach tuairim (a thuairim féin
nó tuairim Ghearóid) i dtaobh fhad an ainmní atá i gceist. Abairtí suibiachtúla iad sin.
An bhrí shuibiachtúil seo a ghabhann leis an réamhfhocal le, ní gnách í a bheith ag gabháil le
réamhfhocail ar bith eile seachas ag: ba bheag aige siúd bréag; is mór agam a ndearna tú ar
mo shon.