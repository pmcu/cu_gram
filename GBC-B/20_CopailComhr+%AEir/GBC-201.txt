201

f.c.} dteithfeadh sé murarbh áil leis féin é.

16.3 Is iad seo na príomhchásanna a mbíonn an chopail iontu
- in abairtí aicme
- roimh fhaisnéis aidiachtach
- roimh le (réamhfhocal) chun úinéireacht a léiriú
- in abairtí ionannais
- i leaganacha treisithe.

AN ABAIRT AICME

16.4 Is abairt aicme abairt ina dtráchtar ar rud(aí) áirithe a bheith in aicme áirithe: is éan
smólach (i.e., ceann de na nithe a dtugtar éin orthu is ea smólach); an eitleoir Tomás? (i.e.,
an duine den mhuintir ar a dtugtar eitleoirí Tomás?)

Is gnách trí roinn in abairt aicme
- an t-ainmní (ábhar na cainte)
- an fhaisnéis (an t-eolas a thugtar ar an ainmní, nó a lorgaítear faoi, nó forainm
ceisteach)
- an chopail a dhéanann an ceangal gramadaí idir an t-ainmní agus an fhaisnéis

Is minic an chopail ar iarraidh ach intuigthe. Is annamh an t-ainmní ar iarraidh ach i
bhfreagraí. Ní mór faisnéis a bheith ann i gcónaí, agus is uirthi is mó a chuirtear béim an
ghutha.

Ní féidir le hainmfhocal cinnte ná le forainm pearsanta bheith ina fhaisnéis in abairt aicme.

16.5 Seo gnáthord na bhfocal: copail + faisnéis + ainmní

copail	faisnéis	ainmní
is	éan		smólach;
nach	ainmhí maith	an bhó sin?
nárbh 	iománaí deas	Parthalán?