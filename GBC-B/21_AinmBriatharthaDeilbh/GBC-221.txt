221

17

DEILBHÍOCHT AN AINM BHRIATHARTHA

17.1 Má bhreathnaítear an abairt dúirt mé leis teacht go tapa, tabharfar faoi deara go bhfuil
dhá fheidhm ag an bhfocal teacht, mar atá, feidhm ainmfhocail mar is é cuspóir an bhriathair
dúirt é, agus feidhm briathair, mar tá sé á cháiliú ag an dobhriathar go tapa. Mar an gcéanna i
gcás na habairte ní maith leis éirí ramhar, tá feidhm ainmfhocail ag an bhfocal éirí mar is é
ainmní na habairte é; agus tá feidhm briathair aige de bhrí go ndéanann an aidiacht
fhaisnéiseach ramhar comhlánú air.

Aon fhocal a bhfuil feidhm ainmfhocail agus feidhm briathair aige is gnách ainm briathartha
a thabhairt air. Is ó bhriathra a dhíorthaítear formhór mór na n-ainmneacha briathartha agus is
beag briathar, taobh amuigh den chopail agus de chorrbhriathar uireasach eile, nach bhfuil
ainm briathartha amháin ar a laghad aige.

17.2 Tá roinnt briathra ann a bhfuil níos mó ná ainm briathartha amháin acu. Na cinn is
faide, is iondúil go léiríonn siad leanúnachas, minicíocht, teibíocht, torann, treise, etc., rud
nach ndéanann na cinn ghairide: fí, fíochán; léamh, léitheoireacht; lúbadh, lúbarnach;
preabadh, preabarnach). Mar ghnáth-ainmfhocail a dhíochlaontar na foirmeacha fada.

An Chéad Réimniú

17.3 Is iad seo na rialacha ginearálta i dtaobh dhéanamh na n-ainmneacha briathartha sa
chéad réimniú
- -(e)adh a chur le fréamh nach -igh, -ígh ná (i gcás ilsiollaí) -ail is críoch di: moladh,
briseadh
- ar aon dul leis an bhfréamh in ilsiollaí dar críoch -áil: pacáil
- -í a chur in ionad -igh i bhfréamhacha dar críoch -igh agus nach bhfuil guta fada ná
défhoghar iontu: suí (suigh)