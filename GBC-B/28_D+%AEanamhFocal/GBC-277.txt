277

24
DÉANAMH NA bhFOCAL

24.1 Níl i gceist sa chaibidil seo ach na modhanna inar féidir focail Ghaeilge a chumadh ó
fhocail eile atá in úsáid sa teanga faoi láthair. Níl aon iarracht anseo ar shanas focal a léiriú
taobh amuigh de sin.

Tá trí shlí choitianta ann chun focal a chumadh, mar atá, dhá fhocal a chur le chéile chun
comhfhocal a dhéanamh, nó réimír a chur roimh fhocal, nó iarmhír a chur ar lorg focail. Is
minic a thugtar focail dhíorthaithe ar an dá shaghas dheireanacha -- agus uaireanta ar na trí
shaghas.

Má thagann litir leathan agus litir chaol le chéile ag an nascphointe ní gnách caolú ná leathnú
a dhéanamh: mionfheoil; mínádúrtha; dea-iompar.

I gcásanna áirithe áfach déantar caolú nó leathnú ar fhoirceann an chéad chuid den fhocal
más consan atá ann, nó cuirtear sleamhnóg isteach más guta atá ann. I bhfocail
sheanbhunaithe is mó atá na hathruithe sin: cos + céim > coiscéim; dí + claonadh >
díochlaonadh.

Déantar coimriú uaireanta freisin: leabhar + án > leabhrán; dea-iompar + ach >
dea-iomprach; diabhal + aí > diabhlaí.

COMHFHOCAIL
24.2 Briathra, ainmfhocail agus aidiachtaí is mó a úsáidtear chun comhfhocail a chumadh.
Is é an focal ag an deireadh a chinneann roinn chainte an chomhfhocail go hiondúil, e.g:
briathra: ciondálaim, coinnealbháim, idirdhealaím
ainmfhocail: fíonghort, gearrscéal, cúlchaint
aidiachtaí: bándearg, ceanntréan, fionnrua.