278

24.3 Tá comhfhocail áirithe ann a gcoinnítear a gcodanna scartha ó chéile go hiondúil: bolg
le gréin; cos ar bolg; cos in airde; cúl le rath; cur i gcéill; cur síos; dul faoi; tabhairt suas;
uisce faoi thalamh. Ní infhilltear iad.

I gcomhthéacsanna áirithe, áfach, naisctear le fleiscíní iad más gá sin ó thaobh brí, e.g. de
bharr réimír nó aidiacht a chur leis an gcomhfhocal: an-chos-ar-bolg; uisce-faoi-thalamh
baolach.

Tá buan-nascadh gan fleiscíní san fhocal bunoscionn.

RÉIMÍREANNA
24.4	Is é rud é réimír grúpa litreacha a chuirtear roimh fhocal chun focal eile a dhéanamh ach
nach focal ann féin é. Úsáidtear roinnt focal mar a d'úsáidfí réimír. Tugtar cuid de na
túsfhocail sin anseo. Ní thugtar áfach ach cinn a bhfuil brí ar leith acu mar réimíreanna, nó
bríonna éagsúla, nó foirm ar leith, leithéidí dubh, sean, etc.

Ciallaíonn fleiscín faoi lúibíní (-), go bhfágtar ar lár an fleiscín de ghnáth nó i gcásanna
áirithe (3.6).

Nuair a dhéanann réimír urú is gnách an litir faoi urú a fhágáil ar lár: ain(-) + fios > ainbhios;
éa(-)+ trom > éadrom.

24.5 Seo thíos liosta de na réimíreanna agus de na túsfhocail is coitianta, mar aon lena
mbríonna agus a dtionchar ar an gcéad fhocal eile:
adh(-) mír threise. Séimhíonn: adhmholadh, adhfhuafar, adhmhillim
amh(-), aimh(-) mír dhiúltach. Séimhíonn: amhlabhra, aimhréidh, aimhleas
amh- = garbh, gan saothrú. Séimhíonn. amhola, amhshíoda, amhphróitéin
ais(-)= ar ais. Séimhíonn: aiséirí, aisíoc, aisfhreagra, aisghabhaim, aisghairm
an- mír threise. Séimhíonn b, c, f, g, m, p: an-daor, an-deas, an-chara, an-scoláire
Ní gnách iolra ar aidiachtaí dar tús an-: daoine an-bhreá iad.