333

D'fhéadfaí a rá i dtaobh cuid de na habairtí sin go bhfuil an fíor-iarbheart in easnamh. Mar
shampla, d'fhéadfaí na focail agus bí cinnte gur bhraith siad crua é a chur isteach roimh má
thuig siad é thuas.

Os a choinne sin níl rian de chéadbheart ná d'iarbheart sna habairtí seo a leanas cé go bhfuil
siad gaolmhar ó thaobh brí leis na samplaí den chéadbheart aisbhreathnaitheach thuas: is fíor
an focal é, an té a mhachnódh air (= dá ndéanfadh duine machnamh air chaithfeadh sé a
admháil gur fíor an focal é); is deas an scéal é, an té a thuigfeadh é.

Ní fíorchlásal coinníollach ach oiread an céadbheart faomhach ná an céadbheart
neamhchúiseach.

MURACH; ACH

32.19 Más mian a chur in iúl go mbeadh nithe ar chuma áirithe mura mbeadh rud éigin á
n-athrú, úsáidtear ceann de na cónaisc murach nó ach, agus feidhm réamhfhocal acu, roimh
chlásal ainmfhoclach nó a chothrom:
chaillfí an cluiche murach Seán (tusa, m'athair, an lá a bheith fliuch, go raibh Seán ag imirt,
nach raibh an t-ádh ar an muintir eile, chomh maith is a bhí an lánchúlaí, a fheabhas a bhí
an cúl báire, a ndearna an captaen);
murach go raibh (bhfuil, mbeidh) sé imithe chríochnóimis an obair inné (inniu, amárach); ní
rachainn ann inné (inniu, amárach) ach feabhas na haimsire; ach go bhfaca mo dhá shúil
féin é ní chreidfinn é; is fada ó déarfainn i (Laoi na mBuann) ach go raibh mé ag déanamh
nach gcreidfidís seo inti.

Tabhair faoi deara
- go n-oireann na múnlaí sin don ócáid cibé am (láithreach, caite, fáistineach) atá i
gceist
- gurb é an modh táscach a úsáidtear sa chlásal a leanann murach nó ach
- gurb é an modh coinníollach atá sa phríomhchlásal (ach féach 32.20 ).