332

Bíonn an t-iarbheart ar iarraidh i gclásail chomparáideacha áirithe freisin (33.6).

32.16 Uaireanta fágtar an céadbheart ar lár má thagann nó roimh an iarbheart: imígí anois nó
[mura n-imí] ní bheidh caoi agaibh ar ball; tá tú bodhar nó [mura bhfuil] chuala tú mé; ná
bris é nó [má bhriseann] díolfaidh tú as.

32.17 Mura
Freagraíonn mura don Bhéarla if not. Ní hionann é agus an Béarla unless. Coinníoll dúbailte
a ghabhann le unless go hiondúil; coinníoll singil le if not agus le mura (34.2). Sin é an fáth
ar féidir iarbheart ceisteach nó guítheach a úsáid le mura: mura bhfuil airgead agat cad is
féidir a dhéanamh? go maithe Dia duit é mura bhfuil tú ag insint na fírinne; ní féidir a
gceannach mura bhfuil agat ach punt; murar bhlais tú riamh cheana é ná blais choíche é.

32.18 Mura bhfuil an ghuí nó fírinne an ráitis nó freagra na ceiste atá san iarbheart ag brath
ar chomhlíonadh choinníoll an chéadbhirt, ní clásal coinníollach ceart an céadbheart
d'ainneoin coinníoll a bheith ann.

Ní fíorchlásail choinníollacha atá i gceist le
- céadbheart reitriciúil: bhí sé caoga bliain d'aois má bhí sé bliain; tá sé i gcontúirt a
bháite má bhí aon fhear riamh ann.
- céadbheart aisbhreathnaitheach: táthar ag cuartú a muintire má tá muintir ar bith
aici; bhí an focal sin pas beag crua má thuig siad é; is ann atá an fhírinne dá n-éistimis leis;
tá sé curtha in áit dheas dá mbeadh deis curtha ar an uaigh.

Sa chéadbheart reitriciúil, is amhlaidh a chuireann an clásal breis cinnteachta i gcéill;
sa chéadbheart aisbhreathnaitheach, féachann an cainteoir siar ar a bhfuil ráite aige agus ansin
maolaíonn sé an chaint sin le céadbheart. Sórt clásail chuimsithigh an céadbheart seo go
minic.