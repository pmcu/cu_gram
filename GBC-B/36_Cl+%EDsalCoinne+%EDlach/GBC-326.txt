326

32

AN CLÁSAL COINNÍOLLACH

32.1 Is iad an céadbheart agus an t-iarbheart an dá rud is tábhachtaí sa chaibidil seo. Is
clásal an céadbheart ach féadfaidh an t-iarbheart bheith ina chlásal, ina ainm briathartha nó
ina fhrása ainm bhriathartha. Is féidir an céadbheart a chur roimh an iarbheart nó ina dhiaidh.
Is féidir freisin clásal eile a chur isteach eatarthu. Tá na pointí sin go léir á léiriú sna samplaí
seo a leanas (cló iodálach ar an iarbheart; cló trom ar an gcéadbheart): seas an fód más fear
thú; dá léifeá é thuigfeá é; murab amadán é is cleasaí é; abair leis éirí más féidir leis; dá
n-íosfá é ní dóigh liom go bhféadfaí thú a leigheas; dúirt sé liom gan an teach a dhathú
mura gcuideofása liom; thug mé liom mo ghunna chun an sionnach a mharú dá bhfeicinn
é.

32.2 Clásal coinníollach a thugtar ar an gcéadbheart má tá an ghuí, nó fírinne an ráitis, nó
freagra na ceiste, atá san iarbheart ag brath ar chomhlíonadh choinníoll an chéadbhirt. Is
clásal coinníollach gach céadbheart i samplaí alt 32.1 (ach féach 32.18.

Cé go mbíonn céadbheart an chlásail choinníollaigh faoi réir ag an iarbheart de réir comhréire
(go díreach mar a bhíonn aon fhochlásal eile faoi réir ag a uaschlásal), bíonn an t-iarbheart
faoi réir ag a chéadbheart de réir loighce. Sin é an fáth atá le "céadbheart" a thabhairt ar an
bhfochlásal.

32.3 Má, dá, mura na cónaisc is gnáiche i dtosach an chlásail choinníollaigh.

AN COINNÍOLL OSCAILTE

32.4 Féadann coinníoll an chlásail choinníollaigh bheith oscailte nó iata.
Is coinníoll oscailte é nuair nach nochtann an cainteoir, trí fhoirm na habairte, a thuairim féin
i dtaobh fhíoras ná fhéidearthacht ná dhóchúlacht chomhlíonadh an choinníll: más tú Mac Dé
tuirling den chros.