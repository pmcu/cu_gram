329

chéadbheart oscailte nuair atá am fáistineach i gceist, ach dá bharr sin tarlaíonn uaireanta go
mbíonn athbhrí ag gabháil leis an gclaoninsint sa mhéid nach féidir a rá cé acu má nó dá a bhí
san insint dhíreach. Mar shampla, is féidir dhá insint dhíreacha a chur ar an abairt seo a
leanas: dúirt Éamann go rachadh Eibhlín ag snámh dá dtriomódh sé.
"Rachaidh Eibhlín ag snámh má thriomaíonn sé," ar seisean.
"Rachadh Eibhlín ag snámh dá dtriomódh sé," ar seisean.

Gabhann athbhrí le clásail dar tús mura sa tslí chéanna. Mar shampla, is féidir an dá
insint dhíreacha seo a leanas a chur ar an abairt chuala mé go dteipfeadh ar Threasa mura
ndéanfadh sí a dícheall.
Teipfidh ar Threasa mura ndéanfaidh sí a dícheall.
Theipfeadh ar Threasa mura ndéanfadh sí a dícheall.

LEAGANACHA TREISE

32.11 Chun treise a chur le dearfacht nó le diúltacht an choinníll is féidir ceann de na múnlaí
seo a leanas a úsáid mar chéadbheart i gcoinníoll oscailte.

Úsáidtear múnlaí (i), (ii), (iv) cibé acu dearfach nó diúltach an coinníoll; agus úsáidtear
múnlaí (i), (ii), (iii) cibé am atá i gceist:
(i) más rud é (más ní, má tá, má tá i ndán, má tharlaíonn) + fochlásal ráiteasach: más rud é
go dtiocfaidh sé; más ní nár tháinig sí; má tá nach bhfuil sí tinn; má tá i ndán gur tú bean mo
mhic; má tharlaíonn gur bádh iad
(ii) más amhlaidh + clásal coibhneasta díreach: más amhlaidh is fearr leat é; más
amhlaidh nach bhfacthas mé
(iii) mura rud é + fochlásal ráiteasach: cad a tharla dó mura rud é go bhfuil sé marbh?
(iv) má ba rud é + fochlásal ráiteasach: cad a chuir fearg air má ba rud é nach raibh suim
aige sa scéal?