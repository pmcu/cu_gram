327

Is minic áfach a insíonn an comhthéacs i gcoinníoll oscailte gur comhlíonadh nó gur dócha
go gcomhlíonfar an coinníoll, nó a mhalairt.

Má agus mura na cónaisc a úsáidtear le coinníoll oscailte go hiondúil-- má i gcás
coinníollacha dearfacha, agus mura nó má ... gan i gcás coinníollacha diúltacha. Úsáidtear dá
sa chlaoninsint i gcásanna áirithe.

An coinníoll dearfach
32.5 Sna cásanna is simplí bíonn an modh táscach sa chéadbheart, agus an táscach nó an
t-ordaitheach nó an foshuiteach láithreach san iarbheart de réir bhrí na habairte: má tá scian
agat taispeáin dom í; más leat an gluaisteán tá an t-ádh ort; má tá do chos briste go bhfóire
Dia ort; má bhíonn sé ar scoil gach lá is maith an rud é; má bhíonn sé ar scoil amárach
feicfidh mé é (15.7); má bhuaileann tú leis anocht abair leis teacht chugam; má thosaíonn an
tríú cogadh go sábhála Dia sinn; má chuaigh sé ar an aonach beidh sé déanach abhaile; má
d'fhanadh sí cois na tine bhíodh cúis aici.

32.6 Is féidir an coinníollach a chur ar lorg má (= ní), go díreach mar is féidir é a chur ar
lorg ní: nuair a d'fheicfeá í (capall) má d'iarrfá an dara hollmhaitheas!

32.7 An coinníollach maolaitheach a luaitear in 15.15, úsáidtear é uaireanta sa chéadbheart
agus san iarbheart d'ainneoin na réimíre má.
- sa chéadbheart: bhí sé ráite go dtiocfadh leis míorúiltí a dhéanamh, ach má
thiocfadh is mór an trua nár chuidigh sé linne. Is clásal oscailte dearfach an chéad chlásal
coinníollach thuas. Mar sin de ní mór má a úsáid (féach an míniú ar chlásal oscailte in 32.4).
Is ionann má thiocfadh leis agus más fíor go dtiocfadh leis.
- san iarbheart: má fhaigheann tú caoi b'fhéidir go labhrófá ar mo shon; má tá céim
ollscoile aige ba chóir go mbeadh sé sásúil.

32.8 An coinníoll diúltach
Freagraíonn samplaí na dtrí roinn thíos do shamplaí na dtrí alt roimhe seo.