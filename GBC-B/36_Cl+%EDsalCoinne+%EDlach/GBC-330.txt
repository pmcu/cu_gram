330

32.12 Chun treise a chur le dearfacht nó le diúltacht an choinníll is féidir ceann de na múnlaí
seo a leanas a úsáid mar chéadbheart i gcoinníoll iata. Úsáidtear múnlaí (i) thíos i gclásal iata
ar bith. I gclásail iata dhiúltacha a úsáidtear múnlaí (ii), (iii):
(i) dá mba rud é (dá mba, dá mbeadh i ndán, dá dtarlódh) + fochlásal ráiteasach a bhfuil a
bhriathar sa mhodh coinníollach: cad a dhéanfaí dá mba rud é go mbeadh sí marbh? ba mhór
an t-amadán mé dá mba [rud é] nach gcreidfinn aon ní atá os cionn mo thuisceana; dá
mbeadh i ndán go bpósfadh Nuala é gheobhadh sí teach is talamh ón athair; dá dtarlódh
nach bhfilleadh sé cé a gheobhadh an fheirm? ní dhíolfaidís an teach an lá sin dá mba nach
bhfaighidís leathchéad míle punt air.

Cuir an abairt dheireanach sin i gcomparáid leis an leath-chlaoninsint atá ar chlásal oscailte san abairt seo a leanas:
ní dhíolfaidís an teach mura bhfaighidís leathchéad míle punt ("ní dhíolfaimid an teach mura bhfaighimid leathchéad míle
punt air" ar siad ina n-aigne féin).
(ii) dá mbeadh + ainmní + gan + ainm briathartha (nó frása ainm bhriathartha): bheadh
gléas ní b'fhearr ort cuidiú le hobair na Gaeilge dá mbeifeá gan bheith ina muinín mar
ghléas beatha; dá mbeadh sé gan teacht céard a dhéanfaí?
(iii)	dá mbeadh gan + ainm bhriathartha: ba chuma i dtaca le holc dá mbeadh gan ocras a
bheith orainn; dá mbeadh gan talamh a bheith le goid ní bheadh oiread iomrá ar chreideamh
is atá; níor chás di dá mbeadh gan bheith ina haghaidh ach oscailt an Domhnaigh;
gheobhaidh tú bean ach dá mbeadh gan airgead a bheith aici nár bheag ab fhiú duit an
cailín óg?

Ní mar a chéile feidhm na gcéadbheart diúltach atá in (i), (ii), (iii), thuas agus feidhm clásal dar múnla mura
mbeadh (murab é, ach ab é) + fochlásal ráiteasach a bhfuil a bhriathar sa mhodh táscach (32.22).

32.13 Más mian treisiú a dhéanamh ar aon chuid ar leith den chéadbheart téitear i muinín na
modhanna treisithe atá in 16.50-62:
- coinníoll oscailte: más leatsa a labhair sé; más inné a tháinig an soitheach; más
buíochas a gheofar; mura duitse a tugadh é; murab abhaile a chuaigh an créatúr