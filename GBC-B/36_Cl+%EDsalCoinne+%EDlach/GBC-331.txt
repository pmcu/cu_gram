331

- coinníoll iata (ní mór an modh coinníollach sa chlásal coibhneasta): dá mba agatsa
a bheadh an sparán; dá mba le speal a dhéanfaí an obair; dá mba é féin ba rí orthu; mura sa
samhradh a thiocfadh sé; murab imithe abhaile a bheadh sé; murab imní a bheadh air;
murab é a bheadh ann.

Féach gur foirm phríomha agus nach foirm stairiúil atá sa dá chumasc den chopail agus mura (i.e. mura, murab)
sna cásanna seo.

32.14 Is féidir dhá chéadbheart chomhordaitheacha a chur as a chéile gan a múnla a athrú:
má thagann sé agus má fheiceann sé thú; dá dtiocfadh sé agus dá bhfeicfeadh sé thú.
Ach is é is gnáiche an dara céadbheart a chur
- i riocht frása ainm bhriathartha: má théann sé isteach agus gan an caipín a bhaint
de; má thugann tú turas ar an Róimh agus an Pápa a fheiceáil; mura dtaga sibh liom agus an
fhleá a chaitheamh; dá n-éistfeá liom agus gan bheith ag síorchaint; dá mbuailfinn le
Cárthach agus an iasacht a iarraidh air...
- i riocht fochlásal ráiteasach más má nó dá is tús don chéad chéadbheart: má thagann
sé amárach agus go (nach) bhfeicfidh sé mé; dá bhfanaidís anuraidh agus go (nach) ngabhfaí
iad ...

Ní foláir an fáistineach a úsáid sa dara clásal den chéad sampla i (ii) chun an fáistineach a léiriú cé gurb é an
gnáthláithreach atá sa chéad chlásal, agus an coinníollach a úsáid sa dara clásal den dara sampla d'ainneoin an foshuiteach
caite a bheith sa chéad chlásal ar lorg dá.

32.15 Bíonn an t-iarbheart ar iarraidh in intriachtaí áirithe
- ar lorg dá: dá mbeadh a fhios agat! marbh a rugadh iad - dá bhfeiceadh sí beo iad!
- ar lorg má (= ní, níor): ar m'anam má d'aithin mé féin iad! dream garbh a bhí i
muintir a athar, agus má ba thaise do mhuintir a mháthar! dar Colm Cille na bhfeart má bhí
áibhéil i gcaint an Fhir Dhorcha! chuireamar Pilib sa chúl ansin, ach má b'fhearr mar sin é!
- ar lorg mura (le searbhas): murab é an t-am é chun Aifreann a rá! mura glic atá tú!
murab ort atá an deabhadh!