159

14.27 Fo-aicmiú na Réimnithe Tá aicmí éagsúla briathra ag gabháil le gach ceann den dá
réimniú. Is de réir a gcuid foirceann a aicmítear iad.

Lena chois sin ní hionann, in aimsirí áirithe, foirm thosach an bhriathair dar tús guta nó f agus
foirm thosach an bhriathair dar tús consan eile, ach níl aon aicmiú ar leith déanta ar na
briathra chun sin a léiriú. Mar shampla, tá ól, fan agus dún san aicme chéanna cé gur d'ól,
d'fhan, dhún na foirmeacha sa tríú pearsa den táscach caite neamhspleách. Tá cur síos in
14.33 ar na difríochtaí sin i gcás briathra den chéad aicme. Is mar atá léirithe ansin freisin a
dhéantar na hathruithe tosaigh i gcás briathra dar tús guta nó f in aon aicme eile.

14.28 Briathra Coimrithe Is é is briathar coimrithe ann briathar a bhfuil a fhréamh ilsiollach
de réir an litrithe nó de réir na fuaime agus a gcailltear guta(í) an dara siolla aici nuair a
chuirtear foirceann léi. Mar shampla, tá adhain (14.39) ilsiollach de réir an litrithe amháin,
ach tá cosain (14.47) ilsiollach i ngach slí.

14.29 Foirmeacha Táite agus Scartha Déantar focal amháin d'ainmní forainmneach agus a
bhriathar i gcásanna áirithe: dúnaimid. Bíonn siad scartha i gcásanna eile: dúnann siad. I
réimniú an bhriathair dún tá forainm oiriúnach curtha leis an mbriathar sna táblaí aon áit a
bhfuil an fhoirm scartha. Úsáidtear an fhoirm scartha freisin nuair nach forainm an t-ainmní:
dúnann Cáit; dúnann na daoine; d'éireodh na fir agus thosóidís ag obair.

CLÁR RÉIMNITHE NA mBRIATHRA

14.30 Tugtar an t-ainm briathartha agus an aidiacht bhriathartha i gcás gach briathair
shamplaigh den dá réimniú agus i gcás na mbriathra neamhrialta. Tá foirmeacha neamhrialta
ag an ainm briathartha agus ag an aidiacht bhriathartha i gcás a lán de na briathra rialta (féach
an tAguisín).

AN CHÉAD RÉIMNIÚ DE NA BRIATHRA RIALTA