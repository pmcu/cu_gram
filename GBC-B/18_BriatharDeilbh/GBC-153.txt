153

14

DEILBHÍOCHT AN BHRIATHAIR

TÉARMAÍ A BHAINEANN LEIS AN mBRIATHAR

14.1 Tá foirmeacha éagsúla ag beagnach gach briathar, agus aicmítear iad de réir modha,
aimsire, uimhreach agus pearsan.

Modhanna
14.2 Is é is brí le modh grúpa d'fhoirmeacha briathartha a léiríonn (astu féin nó trína
gcomhthéacs) an gníomhú briathartha a bheith á ordú nó fíorasach nó mianaithe nó faoi
choinníoll, nó hipitéiseach ar bhealach éigin eile. Ach ní i gcónaí a fhreagraíonn modhanna
na Gaeilge don sainmhíniú sin.

14.3 Is iad seo modhanna na Gaeilge agus a gciall:
- an modh ordaitheach (an t-ordaitheach) a léiríonn ordú nó achainí go hiondúil: tóg é;
scaoiltear mé.
- an [modh] táscach a léiríonn an gníomhú a bheith fíorasach: tháinig sé.
- an [modh] coinníollach a léiríonn go hiondúil gur gníomhú coinníollach atá ann: dá
rachfá rachainnse.
- an [modh] foshuiteach a léiríonn guí: go dtaga do ríocht; nó gníomhú nach ndeirtear
go díreach a bheith fíorasach: d'imigh sé sula bhfeictí é.

Aimsirí
14.4 Tá fo-ghrúpaí foirmeacha ag cuid de na modhanna ar a dtugtar aimsirí. Is é rud é aimsir
foirm bhriathartha nó grúpa d'fhoirmeacha briathartha a léiríonn am ar leith. Tá trí shórt ama i
gceist, am láithreach, am caite agus am fáistineach. Is gnách go gciallaíonn am láithreach an
pointe ama a ndeirtear an abairt; am caite pointe ama roimhe sin; am fáistineach pointe ama
ina dhiaidh. Níl na fo-ghrúpaí aimsire seo ach ag an táscach agus ag an bhfoshuiteach.