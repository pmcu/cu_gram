155

briathartha, nó aidiacht bhriathartha an bhriathair a fhreagraíonn don ghníomhú atá i gceist.
De ghrá na simplíochta is minic a thugtar aimsirí ar na comhaimsirí.

Dáiríre, is le comhréir a bhaineann na comhaimsirí, ach tá sé áisiúil trácht orthu anseo.

Tá trí shaghas comhaimsirí ann, aimsirí leanúnacha, aimsirí foirfe agus aimsirí
timchainteacha. Tá siad príomha nó stairiúil de réir mar atá aimsir an bhriathair chúnta
príomha nó stairiúil.

14.11 Na haimsirí leanúnacha Freagraíonn aimsir leanúnach do gach aimsir shimplí den
táscach agus den ordaitheach agus den choinníollach. Mar shampla, sa láithreach leanúnach
tá aimsir láithreach an bhriathair bí + ag nó a (réamhfhocal) + ainm briathartha: tá Bríd ag
rith; an rud atáthar a dhéanamh; agus san ordaitheach: bígí ag siúl.

Cuireann na haimsirí leanúnacha in iúl gur gníomhú leanúnach atá ann.

14.12 Na haimsirí foirfe Tá dhá chineál d'aimsirí foirfe ann, cinn ina bhfuil an t-ainm
briathartha agus cinn eile ina bhfuil an aidiacht bhriathartha. Tá sraith d'aimsirí foirfe ag
freagairt do na haimsirí simplí i ngach ceann den dá chineál. Cuireann na haimsirí foirfe in iúl
an ngníomhú a bheith críochnaithe go díreach, nó uair éigin, roimh an am a léiríonn an
briathar cúnta:
- (leis ainm briathartha): tá Pól tar éis an doras a dhúnadh
- (leis an aidiacht bhriathartha): tá an doras dúnta ag Pól.

Ní hionann brí don dá abairt thuas. Sa chéad cheann tráchtar ar an ngníomh a rinne Pól ar an doras; sa dara ceann tráchtar ar
staid an dorais de bharr ghníomh Phóil.

Tá sraith d'aimsirí leanúnacha foirfe (leis an ainm briathartha) ann freisin (18.21): tá mé tar
éis bheith ag léamh an fhógra.

14.13 Na haimsirí timchainteacha Sraitheanna eile iad seo ina dtráchtar ar an ngníomhú a
bheith le tosú

- go díreach i ndiaidh an ama a léiríonn an briathar cúnta: tá mé ar tí an fógra a léamh