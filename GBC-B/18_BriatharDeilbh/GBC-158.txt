158

14.21 Tugtar fréamh an bhriathair ar fhoirm an dara pearsa uatha den mhodh ordaitheach:
dún, ól, bí.

Nuair is mian briathar a ainmniú is í an fhréamh is gnách a lua sa leabhar seo, ach féadtar an
chéad phearsa uatha den táscach láithreach a lua fosta: dúnaim, ólaim, táim.

14.22 Is gnách briathra neamhrialta a thabhairt ar na briathra abair, beir, bí, clois, cluin,
déan, faigh, feic, ith, tabhair, tar, téigh agus ar an gcopail is, toisc nach bhfuil aon ghaol
follasach ag cuid d'fhoirmeacha na mbriathra sin le chéile sa la inniu. Le ceart tá níos mó ná
fréamh amháin ag cuid acu sa mhéid go gciallaíonn fréamh foirm bhunaidh, ach ní bhactar
leis sin sa leabhar seo.

14.23 Tugtar briathar uireasach ar bhriathar a bhfuil cuid de na gnáthfhoirmeacha in
easnamh air: is, arsa, dar, aitim.

14.24 An Réimniú Nuair a chuirtear foirmeacha éagsúla an bhriathair in ord de réir modha,
aimsire, uimhreach agus pearsan, táthar ag réimniú an bhriathair.

Roinntear na briathra rialta ina dhá n-aicme mhóra de réir fhoirm an tríú pearsa den
fháistineach. Más -f(a)idh is críoch don fhoirm deirtear go bhfuil an briathar sa chéad
réimniú. Más -eoidh nó -óidh is críoch di tá sé sa dara réimniú.

14.25 Má chuirtear mír nó focal roimh bhriathar chun briathar díorthaithe a dhéanamh is
ionann réimniú don bhriathar nua sin agus don bhriathar ónar cumadh é: athdhéan (< déan),
díochlaon (< claon), aiséirigh, miondealaigh.

Tá a réimniú féin ag corrbhriathar díorthaithe mar ciondáil, a réimnítear mar pacáil (14.37).

14.26 Taobh amuigh den bhriathar bí is ionann
- foirm an táscaigh láithrigh agus foirm an ghnáthláithrigh
- foirm an fhoshuitigh chaite agus foirm an ghnáthchaite spleách.

Mar sin de ní thugtar an gnáthláithreach ná an foshuiteach caite sna táblaí ach amháin i gcás
an bhriathair bí.